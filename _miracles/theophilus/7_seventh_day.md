---
title: Mary Tells Theophilus
pemm: 1-C
clavis: 5095
people: [Theophilus of Alexandria (patriarch)]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ተብህለ፨ ዘከመ፡ አስተርአየቶ፡ እግዝእትነ፡ ለሊቀ፡ ጳጳሳት፡ ቴዎፍሎስ፡ ሰቡዐ፡ መዋዕለ፡ ወይእቲ፡ ዕለተ፡ ቀዳሚተ፡ ሰንበት፨ ወወጠነት፡ ነጊሮቶ፡ ከመ፡ በእንተ፡ ሰደታ፡ ወትቤሎ፡ ኦቴዎፍሎስ፡ በከመ፡ አይዳዕኩከ፡ ተማልም፡ በይእቲ፡ ሰዐት፡ ወይእዜኒ፡ እነግረከ፡ ኦቴዎፍሎስ፨ በእንተ፡ ሰደትየ፡ ወኵሎ፡ ዘበጽሐኒ፡ ሰማዕ፡ ዘእነግረከ፡ ኦቴዎፍሎስ፡ ወእንዘ፡ ነሐልፍ፡ በፍኖት፨ በመዋዕለ፡ ሰደትየ፡ ተግሥኅሥነ፡ ሕቀ፡ እምፍኖት፡ ወነበርነ፡ ታዕተ፡ ጽላሎተ፡ ዕፅ፡ እምፃማ፨

ወእምዝ፡ ነበርነ፡ ከመ፡ ናዕርፍ፡ ወበላዕነ፡ ንስቲተ፨ ወሀሎ፡ በትረ፡ ዘይት፡ ውስተ፡ እዴሁ፡ ለዮሴፍ፨ ወነሥኦ፡ እግዚእ፡ ኢየሱስ፡ በእደዊሁ፡ ቅዱስ፡ ወተከሎ፡ ውስተ፡ ውእቱ፡ መካን፨ ወይቤ፡ ኩን፡ በረከተ፡ ለሰብአ፡ ዝንቱ፡ መካን፡ እስከ፡ ለዓለም፨ ወተዝካረ፡ ሑረትየ፡ ውስተ፡ ዝንቱ፡ መካን፨ ወሶቤሃ፡ በቈለ፡ ወለምለመ፡ አዕጹቂሃ፡ ወፈረየ፡ ከመ፡ ዘእምትካት፡ ዕፁ፨ ወፈቀድነ፡ ንሑር። ወሀሎ፡ አዕፃዳት፡ ዓውደ፡ ውእቱ፡ መካን፨ ወአንጸረ፡ ዮሴፍ፡ በአጽባዕቱ፡ ወይቤ፡ ኀበ፡ አይ፡ ሀገር፡ ንሖር፡ እስመ፡ መስየ፡ መዓልት፡ ወመጽአ፡ ሌሊት፨ ወእቤሎ፡ ኢነሐውር፡ ኀበ፡ አዕፃዳት፡ አላ፡ ነሐውር፡ ውስተ፡ ገዳም፨ ወእንዘ፡ በገቦ፡ ደብር፡ ጊዜ፡ የዐርብ፡ ፀሐይ፨ ናሁ፡ ክልኤ፡ ፈያት፡ እለ፡ ረከብናሆሙ፡ ቀዳሚ፡ አፍአ፡ ሀገር፨ ሀለዉ፡ እምህየ፡ እስከ፡ ዝንቱ፡ መካን፨ ወሶበ፡ ርእዩነ፡ ዐገቱነ፨ ወሰይፎሙ፡ ምሉሕ፡ ውስተ፡ እደዊሆሙ፨ ወይቤሉነ፡ አሕመምክሙነ፡ ብዙኀ፡ መዋዕለ፡ እንዘ፡ ንተልወክሙ፨ ወኢረከብነ፡ በኀበ፡ ንነሥአክሙ፡ ዘእንበለ፡ ዮም፨ ወናሁ፡ ወደቅሙ፡ ውስተ፡ እደዊነ፨ ወዘንተ፡ ብሂሎሙ፡ መሰጥዎ፡ ለፍቁር፡ ወልድየ፡ እምእዴየ፤ ወነሥእዎ፡ አልባሲሁ፡ እምላዕሌሁ፨ ወከማሁ፡ ነሥኡ፡ አልባስየ፡ ወሞጣሕተኒ፡ ዘዲበ፡ ርእስየ፨ ወተሰውጡ፡ ኀበ፡ አባ፡ ዮሴፍ፨ ወውእቱ፡ ከመ፡ በጽዕ፡ ዘአልቦ፡ ጽልሑት፡ ውስተ፡ ልቡ፡ ወመሰጥዎ፡ ልብሶ፤ ወሶበ፡ ርእየት፡ ሰሎሜ፡ ዘንተ፡ ኵሎ፡ ገደፈት፡ ልብሳ፨ ወነሢኦሙ፡ አልባሲነ፡ ቆሙ፡ እምርሑቅ፡ ወተናገረ፡ አሐዱ፡ ምስለ፡ ካልኡ፨ ወሶበ፡ ርኢክዎሙ፡ ከመ፡ ይቀውም፡ ወይትማከሩ፡ ፈራህኩ፡ ዐቢየ፡ ፍርሀተ፨ ወእቤ፡ በልብየ፡ ይመጽኡኑ፡ እንጋ፡ ወይቀትልዎ፡ ለወልድየ፨ ወነሣእክዎ፡ ዲበ፡ እደውየ፨ ወአንበርኩ፡ ገጽየ፡ ዲበ፡ ገጹ፡ እንዘ፡ እበኪ፡ ወእብል፨ አሌ፡ ሊተ፡ ኦፍቁር፡ ወልድየ፤ አይቴ፡ አሐውር፡ እምዛቲ፡ ሰዓት፡ ወአይቴ፡ አመሥጥ፨ ጐየይኩ፡ ምስሌከ፡ እምኢየሩሳሌም፡ በፍርሃተ፡ ጸላኢ፡ ሄሮድስ፡ ከመ፡ ኢይቅትልከ፨ ወይልየ፡ ኦፍቁር፡ ወልድየ፡ እምኃየሰኒ፡ ሶበ፡ ነበርኩ፡ ውስተ፡ ምድርየ፨ ወእመ፡ ኢሐመምኩ፡ ዘንተ፡ ኵሎ፡ ሕማመ፨ ወናሁ፡ እፈርህ፡ ከመ፡ኢይንሥኡከ፡ እምኔየ፡ እለ፡ የአክዩ፡ እምሄሮድስ፨ እምኃየሰኒ፡ ሶበ፡ ሀሎኩ፡ ውስተ፡ ቤተ፡ ልሔም፡ ኀበ፡ እለ፡ የአምርዎ፡ ለዮሴፍ፨ እምሰአሎሙ፡ በእንቲአከ፡ ከመ፡ ኢይቅትሉከ፨ ወይልየ፡ ፍቁር፡ ወልድየ፨ እስመ፡ ንእስት፡ ድንግል፡ አነ፡ ወኢየአምር፡ ዘንተ፡ ኵሎ፨ ኦብርሃነ፡ አዕይንትየ፡ መነ፡ አአምር፡ በዝ፡ ምድር፨ ወናሁ፡ ሀሎኩ፡ ውስተ፡ በድው፡ ወኢየአምር፡ መካነ፡ ወኢሀገረ፡ ኀበ፡ አሐውር፨ አይቴ፡ ሀለዉ፡ እለ፡ የአምሩኒ፡ ይብክዩ፡ ዮም፡ ምስሌየ፨ ወኵሎን፡ አንስት፡ እለ፡ ወለዳ፡ ደቂቀ፡ ይርአያ፡ ሐዘንየ፡ ወምንዳቤየ፡ ዘረከበኒ፨ ወፍርሃት፡ ዘውስተ፡ ልብየ፡ ዘበጽሐኒ፡ ዮም፡ ኦፍቁር፡ ወልድየ፨ ኢፃመውኩኑ፡ ምስሌከ፡ እንዘ፡ እጐይይ፡ ከመ፡ ኢይቅትሉከ፨ ኦብርሃነ፡ አዕይንትየ፡ እንዘ፡ ይሰድዱኒ፡ እመካን፡ ውስተ፡ መካን፨ ወያወፅኡኒ፡ እምአህጉር፡ ወእምአዕፃዳት፤ እፎ፡ እገብር፡ ኦወልድየ፡ ሶበ፡ እሬእዮሙ፡ እንዘ፡ ይቀትሉከ፡ በስተ፡ ዝንቱ፡ መካን፨ እምኃየሰኒ፡ ሶበ፡ ይቀትሉኒ፡ ምስሌከ፡ እምእርአይ፡ ዐቢየ፡ ሐዘነ፨ ወእመሰ፡ ቀተሉከ፡ በዝየ፡ ለልየ፡ እቀትል፡ ርእስየ፡ በእዴየ፨ ምንተ፡ እገብር፡ ኦፍቁርየ፡ ጥዑመ፡ ነገረከ፡ ዘትትናገረኒ፡ ኵሎ፡ ዕለተ፨ ምንተ፡ እገብር፡ ኦብርሃነ፡ አዕይንትየ፡ ወሕይወተ፡ ነፍስየ፡ ወሥጋየ፤ ሶበ፡ እሬእዮን፡ ለአንስት፡ እንዘ፡ ያጠብዋ፡ ደቂቆን፡ እምአጥባቲሆን፤ እምፈቀድኩ፡ አንስት፡ እለ፡ ቀተለ፡ ሄሮድስ፡ ደቂቆን፡ እምአጥባቲሆን፡ ከመ፡ ይብክያ፡ ምስሌየ፡ ዮም፤ እምኃየሰኒ፡ ሶበ፡ ሀሎኩ፡ ኢየሩሳሌም፡ አው፡ ቤተ፡ ልሔም፡ ወእምረከብክዎን፡ ለብዙኃት፡ አንስት፡ እለ፡ ይበክያ፡ ምስሌየ፨ አይቴ፡ ሀለው፡ አበውየ፡ ቅዱሳን፡ ወነቢያት፡ ይብክዩ፡ ዮም፡ ምስሌየ፨ እምፈቶኩ፡ መልአክ፡ ዘአብስረኒ፡ በወሊዶትየ፡ ይርአይ፡ ሰቆቃውየ፨ ወኤልሳቤጥ፡ እንተ፡ እምአዝማድየ፨ ወወልዳ፡ ዮሐንስ፡ የሀልዉ፡ ምስሌየ፡ ወይርአዩ፡ ሐዘነ፡ ልብየ፨ እግዚኦ፡ መሐረኒ፡ በፍልሰትየ፡ ወኢተርምም፡ እምሐዘንየ፨ ወእንዘ፡ ከመዝ፡ እቴክዝ፡ ወእበኪ፡ ወአንብዕየ፡ ዲበ፡ መላትሕየ፨

ወርእየ፡ አሐዱ፡ እምፈያት፡ እንዘ፡ እበኪ፡ ተሀውከ፡ መለያልዩ፨ ወሰአሎ፡ ለካልኡ፡ አይሁዳዊ፨ ወይቤሎ፡ አስተበቍዐከ፡ እኁየ፡ ወቢጽየ፡ ከመ፡ ኢንንሣእ፡ አልባሲሆሙ፡ ለእለ፡ ፈላስያን፨ እስመ፡ እሬኢ፡ ዲበ፡ ገጾሙ፡ ዐቢየ፡ ብርሃነ፡ እምነ፡ ኵሉ፡ ሰብእ፨ ወልደ፡ ንጉሥ፡ ይመስል፡ ዝኒ፡ ሕፃን፡ ወኢርኢኩ፡ ዘከማሁ፡ ወዘመስሎ፤ ወይቤ፡ አይሁዳዊ፡ ኢይሰምዐከ፡ ዮም፡ አንሰ፡ እነሥእ፡ ልብሶሙ፨ እስመ፡ አልባሰ፡ ነገሥት፡ ውእቱ፡ ወይከውነኒ፡ ብዙኃ፡ ንዋየ፨ ወሶበ፡ ተስእኖ፡ ወኢክህለ፡ መይጦቶ፤ ይቤሎ፡ እምቤተ፡ ልሔም፡ ዘሠረቅነ፡ እስከ፡ ዮም፡ ወእንተ፡ ኃለፈት፡ ሌሊት፡ ዘረከብነ፡ ብዙኃ፡ ንዋየ፡ ይኩን፡ ለባሕቲትከ፨ ወኅድግ፡ ሊተ፡ አልባሲሆሙ፡ ለእለ፡ ፈላስያን፡ ይኩነኒ፡ ክፍልየ፨ ከመ፡ አግብእ፡ ሎሙ፡ እስመ፡ አሕዘነኒ፡ ቀዊመ፡ ዕራቁ፡ ዝንቱ፡ ሕፃን፡ እምኵሉ፡ ሰብእ፤ ወሶበ፡ ይቤሎ፡ ከመዝ፡ ይቤ፡ ኦሆ፡ ንሣእ፨ ወነሥአ፡ አልባሲሁ፡ ወወሀበነ፡ አልባሲነ፡ ወአልበስክዎ፡ ለወልድየ፡ በፍስሐ፨ ወይእዮ፡ ፍቁር፡ ወልድየ፡ ለፈያታዊ፡ ኃተሞ፡ በአጽባዕቱ፡ ወሖሩ፡ ክልኤሆሙ፨ ወይቤለኒ፡ ፍቁር፡ ወልድየ፡ ትሬእዪኑ፡ ለእለ፡ ክልኤ፡ ፈያት፡ ሀለዎሙ፡ ይስቅልዎሙ፡ ምስሌየ፡ አሐዱ፡ በየማንየ፡ ወአሐዱ፡ በፀጋምየ፡ በኢየሩሳሌም፡ በኀበ፡ አይሁድ፨ ወዝንቱ፡ ዘውስተ፡ ልቡ፡ ምሕረት፡ ዘአቡየ፡ ኄር፡ ውእቱ፡ ዘየአምነኒ፡ በየማንየ፡ በዲበ፡ ዕፀ፡ መስቀል፨ ውእቱ፡ ይቀድም፡ በዊአ፡ ውስተ፡ ገነት፡ እምአዳም፡ ወዘርኡ፨ ወዝኒ፡ መካን፡ ኀበ፡ አዕረቁኒ፡ ወበከይከ?፡ ላዕለ፡ ሥጋየ፡ በጥዑም፡ አንብዕ፤ ይኩን፡ ፈውሰ፡ ለኵሉ፡ ድውይ፡ ወሕሙም፡ ለእለ፡ ተሐፅቡ፡ ወእሁቦሙ፡ ፈውሰ፡ ወሕይወተ፡ በእንተ፡ ዘአዕረቁኒ፡ በዝንቱ፡ መካን፨ ወአንብዕኪ፡ ዘወረደ፡ ዲበ፡ ሥጋየ፡ ወወረደ፡ ውስተ፡ ምድር፡ የሐይዎሙ፡ ፍጡነ፨ ወየአትዉ፡ ብሔሮሙ፡ በፍሥሐ፡ ወበሐሤት፨ ወዘንተ

ወለሕሙም፡ ለእለ፡ ተዐፅቡ፡ ወእሁቦሙ፡ ሕይወተ፡ በእንተ፡ እለ፡ አዕረቱነ፡ በዝንቱ፡ ወበዓንብዕኪ፡ ዘወረደ፡ ዲበ፡ ሥጋየ፡ ወወድቀ፨ ውስተ፡ ምድር፡ የሐይዎሙ፡ ፍጡነ፡ ወይዕትጢ፡ ብሔሮሙ፨ በፍሥሐ፡ ወበሐሤት፡ ወእምድኅረዝ፨

ነገረቶ፡ ዘንተ፡ ትቤሎ፡ እግዝእትነ፡ ቅድስት፡ ኦፍቁርየ፡ ቴዎፍሎስ፡ ተዓገሥ፡ ወአጽንዕ፡ ልበከ፨ ወተሰፈዎ፡ ለእግዚአብሔር፡ አምላክከ፡ እስመ፡ ሀለወኒ፡ አስተርኢ፡ ለከ፡ ጌሠመ፨ ወእንግርከ፡ ካዕበ፡ ዘበጽሐኒ፡ ምንዳቤያተ፡ እስከ፡ ሶበ፡ አአአአቱ፡ ኢምተሰደ፡ ውስተ፡ ኤፍራታ፡ ብሔረ፡ ሙላድየ፡ ወእምዝ፡ ትቤሎ፡ በረከተ፡ ወልድየ፡ ወአቡሁ፡ ወመንፈስ፡ ቅዱስ፡ ይደስር፨ ላዕሌከ፡ ወሶቤሃ፡ ተሠወረት፡ እምኔሁ፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

----

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.



May her prayer and blessing and the mercy of her beloved son be with us unto ages of ages, amen.