---
title: Mary Tells Theophilus of Their Arrival in Nǝftos
pemm: 1-C
clavis: 5095
people: [Theophilus of Alexandria (patriarch)]
places: [Nǝftos (Egypt), Egypt]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወበዕለተ፡ ዐርብ፡ ጊዜ፡ መንፈቀ፡ ሌሊት፨ መጽአት፡ ካዕበ፡ እግዝእትነ፡ ኀቤሁ፡ ለቴዎፍሎስ፡ ሊቀ፡ ጳጳሳት፡ ወትቤሎ፡ ሰላም፡ ለከ፡ ኦፍቁርየ፡ ቴዎፍሎስ፡ ውእቱኒ፡ ተንሥአ፡ በረዓድ፨ ወሰገደ፡ በገጹ፡ ውስተ፡ ምድር፡ ወሶቤሃ፡ ትቤሎ፡ ከመዝ፡ ሰማዕ፡ ዘእነግረከ፡ ዘከመ፡ ትማልም፡ ዕለት፡ ወአመ፡ ተፈጸመ፡ ወርኃ፡ ተሰዶ፨ እንዘ፡ ተሐውር፡ ውስተ፡ ፍኖት፡ ንዕቱ፡ ውስተ፡ ብሔርነ፡ ኢየሩሳሌም፡ 

>>>ወወፃእነ፡ እምህየ፡ ወ<<<በጻሕነ፡ ሀገረ፡ እንተ፡ ስማ፡ ንፍቶስ፨ ወሰብአኒ፡ መፍቀርያነ፡ ሰብእ፨ ወነበርነ፡ በህየ፨ ወገብረ፡ ተአምረ፡ ዘአልቦ፡ ኍልቍ፨ ወይቤ፡ ስምየ፡ ወስመ፡ እምየ፡ ማርያም፡ ይኩን፡ ውስተ፡ ዝንቱ፡ መካን፡ እስከ፡ ደኃሪት፡ ዕለት፨ ወይመጽኡ፡ ኀቤሁ፡ ድውያን፡ ወሕሙማን፡ በሃይማኖት፡ ወይፌውሶሙ፡ በብዙኃ፡ ምሕረቱ፨ ወሰምዓ፡ ብእ[fol. 17ra]ሲ፡ ፀራቢ፡ ዘስሙ፡ ዮሴፍ፡ ወመጽአ፡ ኀቤነ፨ እስመ፡ ቀዳሚ፡ ነገደ፡ ኢየሩሳሌም፨ ወአኅደሮ፡ ዮሴፍ፡ አረጋዊ፡ ውስተ፡ ቤቱ፨ ወቦቱ፡ ወልድ፡ ወጋኔንቦ፨ ወበይእቲ፡ ዕለት፡ ገብአ፡ ጋኔኑ፨ ወርእዮ፡ ከልሐ፡ እምሕፃን፤ ወይቤ፡ ምንት፡ ሊተ፡ ወለከ፡ ኢየሱስ፡ ናዝራዊ፡ ወመጻእከ፡ ዝየ፡ ከመ፡ ተኰንነነ፨ ኃደግነ፡ ኢየሩሳሌም፡ ወጐየይነ፡ እስከ፡ ዛቲ፡ ሀገር፨ ወመጻእከ፡ ድኅሬሃ፡ ከመ፡ ትኰንነነ፨ እስመ፡ ወልደ፡ እግዚአብሔር፡ አንተ፡ በአማን፨ ወይቤሎ፡ እግዚእ፡ ኢየሱስ፡ ተፈጸም፡ ወፃእ፡ እምኔሁ፨ ወበጊዜሃ፡ ሐይወ፡ ወእቱ፡ ወሬዛ፡ ወተንሥአ፡ ምስለ፡ አቡሁ፡ ወእሙ፡ ወሰገዱ፡ ለነ፡ እንዘ፡ ይብሉ፡ ብፁዓን፡ ንሕነ፨ እስመ፡ ይደልወነ፡ ዝንቱ፡ አኰቴት፡ እምኵሉ፡ አሕዛብ፨ እስመ፡ ቦእክሙ፡ ቤተነ፡ እንዘ፡ ኃጥአን፡ ንሕነ፨ ወሶበ፡ ቦእነ፡ ቦአ፡ በረከተ፡ እግዚአብሔር፡ ኀቤሆሙ፨ ወሶበ፡ ርእዩ፡ ተአምረ፡ ዘገብረ፡ እግዚእ፡ ኢየሱስ፡ አምኑ፡ ብዙኃን፡ በውእቱ፡ መካን፨ ወተስእልዎሙ፡ ዓበይተ፡ ሀገር፡ ለገነውተ፡ አማልክት፨ ወይቤልዎሙ፡ ለምንት፡ ተኃባእክሙ፡ ወኃደግሙ፡ አማልክቲክሙ፨ ወይቤኩ፡ እምአመ፡ ቦአት፡ ዘቲ፡ ብእሲት፡ ምስለ፡ ሕፃን፡ ተሰብሩ፡ ጣዖታት፡ ወወድቁ፡ አብያተ፡ አማልክት፨ ወሶበ፡ ነሐንጾሙ፡ በሌሊት፡ ንረክቦሙ፡ በጽባሕ፡ ስቡራኒሆሙ፨ ወለአኩ፡ ኀቤነ፡ ከመ፡ ይሰዱነ፡ ኀቤሆሙ፡ ወቦእነ፡ ውስተ፡ ተስላስ፨ ወአኃዝዎ፡ ለበዓለ፡ ቤት፡ ወወሰድዎ፡ ኀበ፡ ዐበይተ፡ ሀገር፡ ወይቤልዎ፡ አይቴ፡ ሀለዉ፡ እለ፡ ኃደሩ፡ ቤተከ፨ ወይቤሎሙ፡ ሠሉስ፡ መዋዕል፡ እምዘ፡ ወፅኡ፡ እምኀቤየ፡ ወኢየአምር፡ መካኖሙ፨ ወኰነንዎ፡ ወአልቦ፡ ዘይቤ፡ ዘእንበለ፡ ዘኢየአምር፡ መካኖሙ፨ ወመጺኦ፡ ነገረነ፡ በኀበ፡ ዓበይት፡ ወመኳንንት፡ ዘኮነ፨ ወበጽባሕ፡ ወፃእነ፡ እምኀቤሆሙ፡ ወበጻሕነ፡ ሀገረ፡ እንተ፡ ስማ፡ ቍስያ፨ ወሀሎ፡ ውስቴታ፡ ሥዕል፡ ወላዕሌሁ፡ ሰብዓቱ፡ መንጦላዕ[fol. 17va]ት፨ ወገነውት፡ እለ፡ ይትለአኩ፡ ኢያበውኡ፡ ሰብአ፡ ዘእንበለ፡ ዓበይተ፡ ሀገር፡ ወዘወሀቦሙ፡ ንዋየ፡ ወይወፅእ፡ ወይሰግድ፨ ወሶበ፡ በጻሕነ፡ አንቀጸ፡ ሀገር፡ ተሠጡ፡ ፯መንጦላዕት፡ ወወድቀ፡ ሥዕል፡ እስከ፡ ታሕቱ፡ ወተሰብረ፨ ወከልሐ፡ ጋኔን፡ ዘውስቴቱ፡ እንዘ፡ ይብሎሙ፡ ለገነውት፨ ለእመ፡ ኢወፃእክሙ፡ ኀበ፡ ዛቲ፡ ብእሲት፡ ወወልዳ፡ ወአረጋዊ፡ ዘየሐውር፡ ምስሌሃ፨

ወብእሲት፡ ወእመ፡ ኢሰደድክምዎሙ?፡ እመ፡ አኮ፡ ይበውኡ፡ ውስተ፡ ገሀር፨ ወይሥዕሩ፡ ቅኔክሙ፡ ወያወፅኡክሙ፨ ወእንዘ፡ ሠሉስ፡ መዋዕል፡ ነገርኩክሙ፡ ከመ፡ ይመጽኡ፡ ብሔረክሙ፡ እስመ፡ ኃሠሡ፡ ኵሎ፡ በሐውርተ፡ ግብጽ፨ ወለእመ፡ ቦኡ፡ ውስተ፡ ዝ፡ ሀገር፡ ወኀበ፡ ቤተ፡ አማልክት፡ ይትነሠቱ፡ ወይሠዐር፡ ግብረ፡ ሀገርነ፨ ወይነሥኡ፡ ላዕሌነ፡ ጸላእትነ፡ ወያማስኑ፡ ሀገረነ፡ ወይትኃጐል፡ ክብርነ፨ ወሰሚዖሙ፡ ገነውተ፡ አማልክት፡ ወኍልቆሙ፡ ፻መጽኡ፡ ኀቤነ፡ ምስለ፡ ዕፀው፡ ወአብትር፨ ወአፈድፈዱ፡ ላዕሌነ፡ ጽርፈተ፡ ወይቤሉ፡ ምንተ፡ ትፈቅዱ፡ በኀቤነ፨ ሑሩ፡ ከመ፡ ኢይምጽኡ፡ ወራዙት፡ ወኢይቅትሉክሙ፨ እስመ፡ ነገሩነ፡ አማልክቲነ፡ ከመ፡ ያመዘብሮ፡ ለሀገርነ፡ በእንቲአክሙ፨ ወወፅኡ፡ አንስቲያሆሙ፡ ወደቂቆሙ፡ ወይጸርፉ፡ ላዕሌነ፨ ወጾርክዎ፡ ለወልድየ፡ ወሖርኩ፡ እንዘ፡ አኃዝን፡ ወእበኪ፡ ውእቴክዝ፡ በልብየ፡ እስመ፡ ኢተወክፉነ፡ ወኢያድኅደሩነ፤ ወሶበ፡ ሰሰልነ፡ እምሀገር፡ ተመይጠ፡ ወልድየ፡ ወአውገዛ፡ ለይእቲ፡ ሀገር፨ እንተ፡ ስማ፡ ቍስያ፤ ወይቤሎሙ፡ ኩኑ፡ ውሑዳነ፡ ወድኩማነ፡ ወምኑናነ፡ እምኵሉ፡ አሕዛበ፡ ግብጽ፨ ወኢብይብቍል፡ ውስተ፡ ሀገርክሙ፡ ዘእንበለ፡ ጻማ፡ ወኵንት፨ ወይኩን፡ ሥዑረ፡ ምድርክሙ፡ ወኢይብዝኁ፡ ካህናቲክሙ፡ ዘእንበለ፡ አሐዱ፡ ድኀረ፡ አሐዱ፨ ወኢይኩን በረከተ፡ እምየ፡ ላዕሌክሙ፨ ወይኩን፡ ምድርክሙ፡ በከመ፡ ነበበ፡ አፉየ፤



??ትኩን፡ በከመ፡ ወፅአ፡ እምአፉየ፡ ላዕለ፡ ምድርክሙ፡ ወካዕበ፡ ይቤ፡ አፈ፡ እግዝእትነ፡ ኦፍቁርየ፡ ቴዎፍሎስ፡ አጽምዕ፡ ዘንተ፡ ኵሎ፡ ዘነገርኩከ፡ ወአጽንዕ፡ ውስተ፡ ልብከ፡ ከመ፡ ትንግር፡ ለደኃረ፨ ትውልድ፡ ወፈድፋደሰ፡ ለሰብአ፡ ኢትዮጵያ፡ ዘወሀበክሙ፡ ወዘወሀበኒ፡ ዐሥራተ፨ ፍቁር፡ ወልድየ፡ ወእምድኅረዝ፡ ተሠወረት፡ እምኔሁ፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

----

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.



May her prayer and blessing and the mercy of her beloved son be with us unto ages of ages, amen.