---
title: The Rich Man Who Gave Dry Bread to a Beggar
pemm: 106
clavis: 3640
---
ተአምሪሃ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወሀሎ፡ አሐዱ፡ ብእሲ፡ በአሐቲ፡ ሀገር፡ ባዕል፡ ፈድፋደ፡ ወይገብር፡ ተዝካራ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ወይቄርብ፡ ቍርባነ፡ በበዓላቲሃ፡ ወአልቦቱ፡ ካልአ፡ ምግባረ፡ ሠናይ፡ ኢበውሂበ፡ ምጽዋት፡ ወኢበምሒረ፡ ነዳይ፡ ወመአትም፡ ብእሲሁ፨
ወአሐተ፡ ዕለተ፡ አመ፡ ፳ወ፬፡ ለወርኀ፡ ጥር፡ ወሖረ፡ ኀበ፡ ይትቄረብ፡ ቍርባነ፡ ወወፂኦ፡ ይቤሎሙ፡ ለወአልያኒሁ፡ ንጽፉ፡ ሊተ፡ ተስላስ፡ ወአሰርግውዎ፡ በአልባስ፡ ቀጠንት፡ ወገብሩ፡ ከማሁ፨
ወዐሪጎ፡ ዲበ፡ ተስላሱ፡ አቅረቡ፡ ሎቱ፡ መብልዐ፡ ወመስቴ፡ ዘዘ፡ ዚአሁ፡ ወበልዓ፨
ወዘእንበለ፡ ይፅገብ፡ ወይምላእ፡ ከርሦ፡ ከልሐ፡ አሐዱ፡ ነዳይ፡ በታሕተ፡ ተስላስ፡ ርኁብ፡ ፈድፋደ፡ ወይቤሎ፡ መሐረኒ፡ እግዚእየ፡ እስመ፡ ርኅብኩ፡ ፈድፋደ፨
ወነሥአ፡ ዝኩ፡ ባዕል፡ ጰስኪማ፡ ይቡስ፡ ኅብስት፡ ወወገረ፡ በቍጥዓ፡ እንዘ፡ ይብል፡ እንከ፡ ንሣእ፡ በእንተ፡ ስማ፡ ለማርያም፡ ወፈቅዖ፡ ርእሶ፡ ወወኅዘ፡ ደም፡ ዲበ፡ ገጹ፡ ወለዝኩ፡ ነዳይ፡ ኢተዓውቆ፡ ደም፡ ዘእምብዝኃ፡ ረኀብ፡ ወሖረ፡ እንዘ፡ ያአኵቶ፡ ለባዕል፡ ወይጔጔዕ፡ ከመ፡ ይብጻሕ፡ ኀበ፡ ዘኢበጽሐ፨
ስምዑኬ፡ ኦአኀውየ፡ እስመ፡ ዝኩ፡ ባዕል፡ ዘእንበለ፡ ይፈጽም፡ ማዕዶ፡ ሞተ፡ ሶቤሃ፨ ወአየው፡ ብእሲቱ፡ ወደቂቁ፡ ወመጽኡ፡ መላእክት፡ ወወሰድዎ፡ ቅድመ፡ እግዚአብሔር። ወበጽሐት፡ ሶቤሃ፡ እግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ከመ፡ ትስማዕ፡ ፍትሐ፡ ወይቤ፡ እግዚእ፡ ስድዋ፡ ለዛቲ፡ ነፍስ፡ ውስተ፡ ሲኦል፨ ወትቤ፡ እግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ዘዚአየ፡ ዛቲ፡ ነፍስ፡ ወይቤላ፡ እግዚእ፡ ምንተ፡ ገብረ፡ ለኪ፨
ወትቤ፡ ዮም፡ አጽገበ፡ ነዳየ፡ በእንተ፡ ስምየ፨ ወይቤላ፡ እግዚእ፡ ምንትኑ፡ ወሀቦ፡ አኮኑ፡ ደመ፨ ወትቤ፡ እግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ አዝዝ፡ ያምጽእዎ፡ ለዝኩ፡ ነዳይ። ወሶቤሃ፡ መሠጥዎ፡ ለዝኩ፡ ነዳይ፡ ወርእዮ፡ ለውእቱ፡ ባዕል፡ ዝኩ፡ ነዳይ፡ ወይቤ፡ ኦዘአጽገብከኒ፡ በእንተ፡ ስማ፡ ለማርያም፡ ዝየኑ፡ አምጽኡከ። ወይቤሎ፡ እግዚእነ፡ ለነዳይ፡ ምንተኑ፡ ዘወሀበከ፡ አኮኑ፡ ደመ፨ ወይቤ፡ ነዳይ፡ ኢተዐውቀኒ፡ ደም፨ ወይቤ፡ እግዚእ፡ ትግባእ፡ ነፍስ፡ ወስተ፡ ሥጋሃ፨ ወሶቤሃ፡ ሰገደት፡ እግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ወመላእክትኒ፨
ወውእቱ፡ ብእሲ፡ ኮነ፡ መስምረ፡ ለእግዚአብሔር፡ በኵሉ፡ መዋዕለ፡ ሕይወቱ፡ ዘድኅነ፡ በጸሎታ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

----

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.