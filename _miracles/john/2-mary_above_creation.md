---
title: That Mary is Above All of Creation
pemm: 610
clavis: 
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ኦፍቁራንየ፡ ደቂቀ፡ ወንጌል፡ እለ፡ ዕቱባን፡ በስመ፡ ሥላሴ፡ ወእለ፡ ትትሜክሑ፡ በንድሐ፡ ድንግልናሃ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨ ርኢክሙኑ፡ ወሚመ፡ ሰማዕክሙኑ፡ ዘየዓቢ፡ እምዝንቱ፡ ነገር፡ ዘርእየ፡ ዮሐንስ፡ ወልደ፡ ነጐድጓድ፡ ረአዬ፡ ኅቡአት፡ ዘረፈቀ፡ ውስተ፡ ኅፅነ፡ ነድ፡ ነቢይ፡ ወካህን፨ ወሐዋርያ፡ ሠርጐ፡ ትርሲታ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ መንፈሳዊት፨ ለመኑ፡ ተውህቦ፡ ዘከመዝ፡ ሥርጋዌ፡ እምደቂቀ፡ አዳም፡ ወእምአዋልደ፡ ሔዋን፡ ዘእንበለ፡ እግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ለባሕቲታ፨ በከመ፡ ባሕቲታ፡ ወለደቶ፡ ለአምላክ፡ በሥጋ፨ ከማሁ፡ ብሁት፡ ውእቱ፡ ሠርጐ፡ ትርሲታ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨ አልቦ፡ ዘይትዔረዮ፡ ለክብራ፡ ወልዕልት፡ እምኵሉ፡ ፍጥረት፡ እምሰብእ፡ ወእመላእክት፡ እምድር፡ ወእምሰማያት፨ ልብሳ፡ ፀሐይ፡ ወወርኅ፡ ታሕተ፡ እገሪሃ፡ ወከዋክብት፡ አክሊለ፡ ርእሳ፨ በአይቴኬ፡ አስተርአየት፡ ብእሲት፡ ካልእት፡ ሥጋዊት፡ እንተ፡ ትለብስ፡ ፀሐየ፡ ወወርኀ፡ ታሕተ፡ እገሪሃ፨ ወከዋክብት፡ አክሊለ፡ ርእሳ፡ ዘእንበለ፡ እግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ንግሥተ፡ ኵሉ፡ ዓለም፨ ናሁ፡ ተጋብአ፡ ወተፈጸመ፡ ሠርጐ፡ መዓልት፡ ወሠርጐ፡ ሌሊት፡ እስመ፡ በእንቲአሃ፡ ተፈጥረት፡ ኵሉ፡ ዓለም፨ ወአልቦ፡ ዘየዓዱ፡ ሕይወቱ፡ ለሰብእ፡ እመዓልት፡ ወሌሊት፡ በዝ፡ ዓለም፨ ወበእንተዝ፡ አስተርአየት፡ እግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ በሠርጐ፡ መዓልት፡ ወሌሊት፨ ከመ፡ ትኩን፡ ሕይወቶሙ፡ ለእለ፡ በተባርዮ፡ የሐይዉ፡ በብርሃነ፡ መዓልት፡ ወሌሊት፡ እስመ፡ በእንቲአነ፡ ተገጥረት፡ እግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ዘኢይጸራዕ፡ ስብሐቲሃ፡ በአፈ፡ መላእክት፡ ወሰብእ፨ ኢበዝ፡ ዓለም፡ ወኢበዘይመጽእ፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

----

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.

O my beloved

May her prayer and blessing and the mercy of her beloved son be with us unto ages of ages, amen.