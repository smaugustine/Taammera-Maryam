---
title: The Beekeeper
pemm: 160
clavis: 3923
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወኮነ፡ አሐዱ፡ ብእሲ፡ ዘቦቱ፡ ንህበ፡ ብዙኃ፡ ወይፈቅድ፡ ከመ፡ ይብዛኅ፡ ሎቱ፡ ፈድፋደ፡ እምኵሉ፡ ሰብእ፨ ወሖረ፡ ኀበ፡ አሐቲ፡ ብእሲት፡ መሠርይት፡ ወይቤላ፡ እስእለኪ፡ ከመ፡ ታምክርኒ፡ ምንተ፡ እግበር፡ ከመ፡ ይኩን፡ ሊተ፡ ብዙኃ፡ መዐረ፡ ወብዙኃ፡ ሰምዐ፡ ፈድፋደ፡ እምኵሉ፡ ሰብእ፨ ወትቤሎ፡ ይእቲ፡ ብእሲት፡ መሠርይት፡ አንሰ፡ አምክርከ፡ ሶበ፡ ትቄርብ፡ ቍርባነ፡ አውፅእ፡ እምአፉከ፡ ወደይ፡ ውስተ፡ ቤተ፡ ንህብ፡ ዘለከ፡ ወይከውን፡ ለከ፡ ብዙኃ፡ መዐረ፡ ወብዙኃ፡ ሰምዐ፨ ወበሰኒታ፡ ዕለት፡ አንግሀ፡ ወጌሰ፡ ኀበ፡ ቤተ፡ ክርስቲያን፡ ወነሥአ፡ ቍርባነ፡ በከመ፡ ትቤሎ፡ ወአውፅአ፡ እምአፉሁ፡ ወወደየ፡ ውስተ፡ ንህብ፨ ወተግህሠ፡ አሐተ፡ ሰዐተ፡ ወተመይጠ፡ ኀበ፡ ንህብ፡ ወርእየ፡ ውስተ፡ ውእቱ፡ ቀፎ፡ ንህብ፡ ኀበ፡ አንበረ፡ ቍርባነ፡ ብርሃነ፡ ዐቢየ፡ ወስእላ፡ ለእግዝእትነ፡ ማርያም፡ ንቡር፡ ውስተ፡ ውእቱ፡ ቀፎ፡ ወውስተ፡ ሕፅና፡ ሕፃን፡ ንኢኢስ፡ ዘይበርህ፡ እምፀሐይ፡ ወይሤኒ፡ እምወርኅ፨ ወሶበ፡ ርእየ፡ ዘንተ፡ ፈርሀ፡ ዐቢየ፡ ፍርሃተ፡ ወሖረ፡ ኀበ፡ ቀሲስ፡ ወነገሮ፡ ኵሎ፡ ዘገብረ፡ ወዘርእየ፨ ወኢአምነ፡ ውእቱ፡ ቀሲስ፡ ነገሮ፡ ወፈነወ፡ አሐዱ፡ ዲያቆን፡ ወይቤሎ፡ ሖር፡ ምስሌሁ፡ ወነጽር፡ ዘአርአየከ፨ ወሶበ፡ ሖረ፡ ዲያቆን፡ ነጸረ፡ በከመ፡ ይቤ፡ ውእቱ፡ ብእሲ፡ ወተመይጠ፡ በፍርሃት፡ ወነገሮ፡ ለቀሲስ፡ በከመ፡ ርእየ፨ ወሶበ፡ ጠየቀ፡ ቀሲስ፡ ዘንተ፡ ነገረ፡ ለኵሉ፡ ሕዝብ፡ ወገብረ፡ ጉባኤ፡ በዐቢይ፡ ፍሥሐ፡ ወሐሤት፨ ወሶበ፡ በጽሐ፡ ኀበ፡ ውእቱ፡ መካን፡ ቀርበ፡ ውእቱ፡ ቀሲስ፡ ኀበ፡ ቀፎ፡ ርእየ፡ ብርሃነ፡ ወድንግል፡ ወሕፃነ፡ ውስተ፡ ሕፅና፨ ወተከዘ፡ ዐቢየ፡ ትካዘ፡ ወአዘዘ፡ ከመ፡ ይጹርዎ፡ ለቀፎ፡ ወያንብርዎ፡ ላዕለ፡ ምሥዋዕ፡ ወነሥአ፡ ለሥዕል፡ ወአንበራ፡ ላዕለ፡ ምሥዋዕ፡ ወነሥአ፡ ለሥዕል፡ ወአንበራ፡ ላዕለ፡ ምሥዋዕ፡ ወአኀዘ፡ ይቀድስ፨ ወበጊዜ፡ ፈትቶ፡ ግብተ፡ ወረደት፡ ሥዕል፡ ኀበ፡ ቍርባን፡ ወተመጠወ፡ ቀሲስ፡ እምውእቱ፡ ቍርባን፡ ቅዱስ፡ ወተፈጸመ፡ ቅዳሴ፡ ቍርባን፡ በዐቢይ፡ ክብር፨ ወተዐውቀት፡ ዛቲ፡ ትእምርት፡ ውስተ፡ ኵሉ፡ ምድር፡ ወእለ፡ ርእዩ፡ ወሰምዑ፡ ሰብሕዎ፡ ለእግዚአብሔር፡ ልዑል፡ ወአእኰትዋ፡ ለእግዝእትነ፡ ማርያም፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

----

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.


May her prayer and blessing and the mercy of her beloved son be with us unto ages of ages, amen.