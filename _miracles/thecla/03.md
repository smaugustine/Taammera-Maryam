---
title: Thecla
pemm: 1004
clavis: 5912
people: [Thecla (martyr), Gabriel (angel), Suryal (angel)]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወእምድኅረ፡ ዝንቱ፡ በሳኒታ፡ በጽሑ፡ ኀበ፡ ሀገር፡ እንተ፡ ስማ፡ ጣዋ፨ ወትቤሎ፡ እግዝእትነ፡ ማርያም፡ በመልአክ፡ ገብርኤል፡ አቁምኬ፡ ለሐመር፡ ዝየ፡ እስመ፡ አነ፡ እፈቅድ፡ እዕርግ፡ ውስተ፡ ዝንቱ፡ መካን፨ ወሶበ፡ አቆምዋ፡ ለሐመር፡ ተንሥኡ፡ ሶቤሃ፡ ወወፅኡ፡ ውስተ፡ ሀገር፡ ወነሥኡ፡ ቴክላሃ፡ ምስሌሆሙ፡ ወበጽሑ፡ ውስተ፡ ይእቲ፡ መኰንነ፡ ሀገር፨ ወነሥኡ፡ ወለቶ፡ ዘ፲ወ፪ክረምታ፡ ወእመ፡ ሕይወት፡ አንበረት፡ እዴሃ፡ ዲበ፡ ርእሰ፡ ሕፃን፡ ወበረከታ፡ ወቀብዓታ፡ እምውእቱ፡ ዕፍረት፡ ንጹሕ፨ ወትቤላ፡ ኦወለትየ፡ አፍጥኒ፡ ይእዜ፡ ኀበ፡ መርዓ፨ ናሁ፡ ፈጸሙ፡ ከመ፡ ያስተዳልው፡ ለኪ፡ መርዓኪ፨ ወሶበ፡ ኮነ፡ ከመዝ፡ መጽአት፡ ይእቲ፡ ሕፃን፡ ወመጽኡ፡ እምህየ፡ አፍጢኖሙ፡ ወዓርሁ፡ ሐመረ፡ ወሖሩ፡ እንተ፡ ሰሜን፤ ወትቤላ፡ ቴክላ፡ ለምንት፡ ነሣእኪዮሙ፡ ለዛቲ፡ ወለት፡ ከመ፡ ኢያእመርኪዮሙ፡ ለአበዊሃ፡ ወእፎ፡ ትክል፡ ወለት፡ ከመ፡ ትትዓገሰ፡ በእንተ፡ አበዊሃ፨ ወአውሥአታ፡ እግዝእትነ፡ ማርያም፡ ድንግል፡ ወትቤላ፡ ኢስማዕኪኑ፡ አንቲ፡ ወንጌል፡ ቅዱስ፡ ዘይቤ፡ ዘኢኀደገ፡ አቡሁ፡ ወአሐቲሁ፡ ወኵሉ፡ ዘቦ፡ ወዘኢጾረ፡ መስቀለ፡ ሞቶ፡ ኢይተልወኒ፡ ውእቱ፡ ኢይደሉ፡ ሊተ፨ ወኮነት፡ እመ፡ ሕይወት፡ ትትናገር፡ ምስለ፡ ቴክላ፡ በዘ፡ ከመዝ፡ ነገር፡ ወለይእቲ፡ የአይል፡ ልበ፡ ብእንተ፡ እኁሃ፡ አባ፡ ኤሲ፡ ወበእንተ፡ ተፈልጦታ፡ እምወልደ፡ ንዑስ፡ አብሎንዮስ፡ ወኢትሌቡ፡ ምንተ፡ አላ፡ ኮነት፡ ዘከመ፡ ይሬኢ፡ ራእየ፡ በሌሊት፡ እንዘ፡ ንውም፡ ውእቶሙ፡ በጽሑ፡ ኀበ፡ ሀገር፡ ይብልዋ፡ ሰሮሙኒ፡ ወይእቲ፡ ቅሩብ፡ እምሀገረ፡ እስክንድርያ፨ ወናሁ፡ ተለዓለ፡ ለባሕር፡ እዴሃ፡ ጥቀ፡ ወትቤሎ፡ እመ፡ ክርስቶስ፡ ርሑቅ፡ እምዝንቱ፡ ሀገር፡ በከመ፡ ጽሑፍ፡ ለእመ፡ ተረፈ፡ ውስተ፡ አስካል፡ ፩፡ ፍሬ፡ እስመ፡ ውእቱ፡ ኢይትሐጐል፡ በበይነ፡ ውእቱ፡ አላ፡ በረከተ፡ እግዚአብሔር፡ ትከውን፡ ውስቴቱ፨ ወቃል፡ ወፅአ፡ እምባሕር፡ እንዘ፡ ይብል፡ ኦእግዝእትየ፡ እስመ፡ አልቦ፡ ዓውደ፡ ዝንቱ፡ ሀገር፡ ኢቅጽር፡ ወኢሐፁር፡ ዘትከልዕ፡ ማየ፡ እምኔሃ፨ ወአውሥአት፡ እግዝእትነ፡ ማርያም፡ ወትቤ፡ ናሁ፡ ተፈጸመ፡ እምድኅረ፡ ፱ወርኅ፡ አንሰ፡ እኤዝዝ፡ ከመ፡ ይፅንጹ፡ ሐፁረ፡ ወአረፍተ፡ ሠናየ፡ ወኢይደቅ፡ እስከ፡ ፫ትውልድ፡ ወውእቶሙ፡ ነገዱ፡ እንተ፡ ሰሚን፨ ወበሰኒታ፡ ኀደጉ፡ ሐመሮሙ፡ ኀበ፡ ሙራደ፡ ሀገር፡ ወወፅኡ፡ ኅቡረ፨ ወአውሥአት፡ ቴክላ፡ ወትቤ፡ አእግዝእትየ፡ እምኮንኩ፡ አፈቀድ፡ ዘያርእየኒ፡ ፍኖተ፡ ቤተ፡ ጳውሎስ፡ ሶርያዊ፡ ወያጠይቀኒ፡ ዜና፡ እሁየ፡ ኤሲ፡ ወአውሥአታ፡ ድንግል፡ ማርያም፡ ወትቤላ፡ አነ፡ አሐውር፡ ምስሌኪ፡ ኦቴክላ፡ ወአርእየኪ፡ ማኅደረ፡ አባ፡ ኤሲ፡ እኁኪ፨ ወቀደመት፡ ንጽሕት፡ ማርያም፡ ወቴክላ፡ ትትልዋ፨ ወሶበ፡ በጽሑ፡ ኆኅተ፡ ቤተ፡ ሞቅሕ፡ ዘአባ፡ ኤሲ፡ እኁሃ፨ ወትቤላ፡ እግዝእትነ፡ ድንግል፡ ኦቴክላ፡ አእምርኪኑ፡ መኑ፡ አነ፨ ወአውሥአት፡ ወትቤላ፡ አልቦ፡ ኦእግዝእትየ፨ ወትቤላ፡ አነ፡ ማርያም፡ ድንግል፡ ዘወለድክዎ፡ ለእግዚእ፡ ኢየሱስ፡ ክርስቶስ፡ ዘሰቀልዎ፡ ዲበ፡ ዕፅ፡ በፈቃዱ፡ በእንተ፡ ምሕረቱ፡ ለአዳም፡ አቡነ፡ ትዝምደ፡ እጓለ፡ እመሕያው፨ ወዛቲ፡ ብእሲት፡ ዘምስሌየ፡ ካዕበ፡ ኤልሳቤጥ፡ ዘመድየ፡ እመ፡ ዮሐንስ፡ መጥምቅ፨ ወእለሰ፡ ምስሌየ፡ ውስተ፡ ሐመር፡ ውእቶሙ፡ ሊቃነ፡ መላእክት፡ ገብርኤል፡ መልአክ፡ ዜናዊ፡ ወሱርያል፡ ዘይቀውም፡ ቅድመ፡ መንበረ፡ እግዚአብሔር፨ ወሶበ፡ ሰምዓት፡ ቴክላ፡ ነገረ፡ ድንግል፡ ወድቀት፡ በገጻ፡ ወኮነት፡ ከመ፡ በድን፡ እምፍርሀት፡ ወድንግል፡ አንሥአታ፡ ወአእተተት፡ ፍርሀት፡ እምኔሃ፡ ወትቤላ፡ ተንሥኢ፡ ይእዜ፡ ኦኅሪተ፡ ክርስቶስ፡ ወልድየ፡ ወአምላኪየ፡ ከመ፡ እትናገር፡ ምስሌኪ፡ ንስቲተ፨ ወበይእቲ፡ ሰዓት፡ ገብአ፡ ላቲ፡ ልባ፡ ወነፍሳ፨ ወተንሢአ፡ ሰአመት፡ አዕጋረ፡ ድንግል፡ ማርያም፨ ወትቤላ፡ ንግሥት፡ እንተ፡ በአሚን፡ ኢሰማዕኪኑ፡ በወንጌል፡ ቅዱስ፡ ዘይቤ፡ አኮ፡ አንትሙ፡ ዘኀረይክሙኒ፡ አላ፡ አነ፡ ኀረይኩክሙ፨ ወይእዜኒ፡ ናሁ፡ ጸውዓክሙ፡ ወልደ፡ እግዚአብሔር፡ ሕያው፡ ወደረየክሙ፡ ወኢታጽብሱ፡ ልበክሙ፡ ወኢትርሁ፡ ወኩኑ፡ ጽኑዓነ፡ ወተጋደሉ፡ በእንተ፡ ስመ፡ እግዚእክሙ፡ ናሁ፡ አስተዳለወክሙ፡ ውስተ፡ ሀገሩ፡ ቅድስት፡ ኢየሩሳሌም፡ ሰማያዊት፨ በእንተዝ፡ ቀባእኩኪ፡ ቅቧ፡ ሕይወት፡ ዘይውኅዝ፡ እምታሕተ፡ ትቅዋመ፡ መርጡለ፡ ድንግል፨ ወናሁ፡ አጽናዕኩ፡ ሥጋኪ፡ ወአዝዝከዎ፡ ለሱርያል፡ መልአክ፡ በትእዛዘ፡ ወልድየ፡ ፍቁር፡ ከመ፡ ይኩን፡ ምስሌክሙ፡ ወያጽንዕክሙ፡ ወይእቀብ፡ ሥጋክሙ፡ እስከ፡ አመ፡ ትፌጽሙ፡ ገድለክሙ፡ በሰላመ፡ እግዚአብሔር፡ አሜን፨ ሰላመ፡ ወልድየ፡ ፍቁር፡ ዘወሀበ፡ ለአርዳኢሁ፡ ንጹሓን፡ ይኩን፡ ምስሌክሙ፡ ወእምዝ፡ ሰአመታ፡ ወአስተፋነወታ፡ ወእግዝእትነሰ፡ ማርያም፡ አርገት፡ ውስተ፡ ሰማያት፡ በዐቢይ፡ ስብሐት፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

---

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.



May her prayer and blessing and the mercy of her beloved son be with us unto ages of ages, amen.