---
title: Thecla
pemm: 212
clavis: 3695
people: [Thecla (martyr), Gabriel (angel), Suryal (angel)]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወእምዝ፡ አዘዘ፡ መኰንን፡ ከሃዲ፡ ከመ፡ ያንብርዎሙ፡ ዲበ፡ መናብርተ፡ ኃፂን፡ ወይቅልዑ፡ ማእሰ፡ ርእሶሙ፡ በማዕበለ፡ ጸረብት፨ ወአዘዘ፡ ከመ፡ ያፍልሁ፡ ዘይተ፡ ወፒሳ፡ ወቅጥራነ፡ ወይክዓዉ፡ መልዕልተ፡ ርእሶሙ፡ ወስተ፡ መካን፡ ዘይደሉ፡ ባቲ፡ ናላሆሙ፡ ወእምዝ፡ አዘዘ፡ ከመ፡ ይትነሥኡ፡ ዕፀ፡ ዘይት፡ ጲሳ፡ ወይደዩ፡ በመልዕልቴሆሙ፡ ወበታሕቴሆሙ፡ ወአንደዱ፡ ውስቴታ፡ እሳተ፡ ዓቢየ፡ ወአንበልበለ፡ ፈድፋደ፡ ወተለአለ፡ ላህቡ፡ ፲ወ፪እመተ፡ ወኢተርፈ፡ መኑሂ፡ ዘይክል፡ ይርአይ፡ ኀበ፡ ቅዱሳን፡ ግሙራ፡ እምግርማ፡ ነበልባል። ወብዙኃን፡ እምሰብእ፡ ጐዩ፡ እምይእቲ፡ እቶን፡ እምዋዕየ፡ ነበልባለ፡ እሳት፡ ወኮነ፡ ዝንቱ፡ በመዋዕለ፡ ዝንቱ፡ ሐጋይ፡ በይእቲ፡ ሰዓት፡ አስተርአየት፡ እግዝእትነ፡ ማርያም፡ ድንግል፡ ንጽሕት፡ ገብርኤል፡ መልአክ፡ በየማና፡ ወሱርያል፡ በጸጋማ፡ አዘዘቶ፡ ለሱርያል፡ መልአክ፡ ፍጡነ፡ ይረድ፡ ወወረደ፡ ኀበ፡ እቶን፡ በትእዛዘ፡ እግዚአብሔር፡ ወጸላሎሙ፡ በክነፊሁ፡ መንፈሳዊ፡ ወኢያሕመሞሙ፡ ግሙራ። ወአዘዘቶሙ፡ ድንግል፡ ለመላእክት፡ ከመ፡ ያውጽእዎሙ፡ እምእሳት፡ አውፅእዎሙ፡ በሂዜሃ፡ ወአቅረብዎሙ፡ ኀበ፡ እመ፡ ሕይወት፡ አልቦ፡ ውስተ፡ ሥጋሆሙ፡ ምንተኒ፡ ግሙራ፡ ወኢእምፄና፡ ዘእሳት፡ ውስተ፡ አልባሲሆሙ፨ ወትቤሎሙ፡ እግዝእትነ፡ ማርያም፡ ወላዲተ፡ አምላክ፡ ኢትፍርጉ፡ ኦውሉድየ፡ ወኢትመምዑ፡ እምኵነኔ፡ ዝንቱ፡ ከሃዲ፡ እስመ፡ ወልድየ፡ ህልዉ፡ ምስሌክሙ፡ ወኢኀደግክሙ፡ ወመላእክቲሁ፡ የዐቅቡክሙ፡ እስከ፡ ትፌጽሙ፡ ገድለክሙ፡ ወትነሥኡ፡ አክሊላቲክሙ፡ ዘአስተዳለወ፡ ለክሙ፡ ወትነብሩ፡ ዲበ፡ መናብርቲክሙ፡ ወትትፌሥሑ፡ ምስለ፡ ኵሎሙ፡ ቅዱሳን፡ በኢየሩሳሌም፡ ሰማያዊት። ወእምዝ፡ አተበት፡ ላዕሌሆሙ፡ በትእምርተ፡ መስቀል፡ ወኮኑ፡ ከመ፡ ዘኢተኰነኑ፡ ግሙራ። ወረከቡ፡ ናህየ፡ ዓቢየ፡ ወኮነት፡ ይእቲ፡ እሳት፡ ዘገብርዋ፡ ውስተ፡ ሥጋሆሙ፡ ከመ፡ አስሐትያ፡ ቈሪር፡ ወኢውእየት፡ አሐቲ፡ እምስእርተ፡ ርእሶሙ፡ ወእምዝ፡ ንጽሕት፡ ባረከት፡ ላዕሌሆሙ፡ ወወሀበቶሙ፡ ሰላመ። ወዐርገት፡ በስብሐት፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

---

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.



May her prayer and blessing and the mercy of her beloved son be with us unto ages of ages, amen.