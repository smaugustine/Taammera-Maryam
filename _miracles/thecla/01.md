---
title: Thecla
pemm: 210
clavis: 5208
people: [Thecla (martyr)]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወኮነት፡ ተኣምረ፡ ዘገብረት፡ ላቲ፡ ለቅድስት፡ ቴክላ፡ አመ፡ ተሐውር፡ ብሔረ፡ እስክንድርያ፡ ኀበ፡ እኁሃ፡ አባ፡ ኤሲ፨

ወሶበ፡ በጽሐት፡ ቅድስት፡ ቴክላ፡ ኀበ፡ ሐመር፡ ተቀበልዋ፡ መላእክት፡ እለ፡ ሀለዉ፡ ምስሌሃ፡ እግዝእትነ፡ ማርያም፡ ተመሲሎሙ፡ ኖትያተ፡ ወጾሩ፡ ላቲ፡ ንዋያ፡ በሐመር፡ ወነጸፉ፡ ላቲ፡ በገቦ፡ እማንቱ፡ አንስት፡ ቡሩካት፡ ወሖሩ፡ ወፈትሑ፡ ሐመሮሙ፡ ወነገዱ፡ ሶቤሃ፡ እስመ፡ ነፋስ፡ ገብረ፡ ሎሙ፡ ሠናየ፡ በፈቃደ፡ እግዚአብሔር፡ ወትቤሎን፡ ቴክላ፡ ለእማንቱ፡ አንስት፡ ሰላም፡ ለክን፡ ኦቅድስት፡ ወቡሩካት፡ ወይቤላሃ፡ አንስት፨ ሰላም፡ ለኪ፡ ኦእኅትነ፡ ቡርክት፡ ሠናይ፡ ምጽአትኪ፡ ኀቤነ፡ ወተፈሥሓ፡ ምስሌሃ፨ ወትቤሎሙ፡ ቴክላ፡ ለመላእክት፡ ንስኡ፡ ለክሙ፡ ኅብስተ፡ እምዘ፡ ብነ፡ ብልዑ፨ ወይቤልዋ፡ ንሕነ፡ አልብነ፡ ልማደ፡ ኀበ፡ ንዋየ፡ ሰብእ፡ ለእመ፡ ጠፍአ፡ እምንዋይኪ፡ ትትሀዘቢ፡ ከመ፡ ንሕነ፡ ነሣእነ፨ ወባሕቱ፡ ለእመ፡ ፈቀድኪ፡ ከመ፡ ተኀቢ፡ ለነ፡ እንተ፡ ንብላዕ፡ አዝዝያ፡ ለአመትኪ፡ ከመ፡ ትመጥወነ፨ ወቅድስት፡ ቴክላ፡ አዘዘታ፡ ለዓመታ፡ ከመ፡ ትመጥዎሙ፡ ኅብስት፡ ወዓሣ፡ ወመዐረ፡ ወወይነ፨ ወገብረት፡ ዘንተ፡ በከመ፡ ትቤላ፡ ወለቴክላሰ፡ ይመሰላ፡ ይበልዑ፡ ውእቶሙ፡ ወሶበ፡ ኮነ፡ ምሴተ፡ ርእየቶን፡ ለአንስት፡ ከመ፡ ተወለጠ፡ ገጾን፡ ወውእቶን፡ ትኩዛት፨ ወአውሥአቶን፡ ቴክላ፡ ወትቤ፡ ኦእግዝእታትየ፡ ለምንት፡ እሬእየክን፡ ከመዝ፡ አንትን፡ ሕሙማነ፡ ልብ፨ ወትቤላ፡ ኤልሳቤጥ፡ ኦእኅትየ፡ አነ፡ እነግረኪ፡ ቤዛ፡ ኢሐዝን፡ ኮነ፡ ሊተ፡ ወልድ፡ ዘወልድክዎ፡ እምድኅረ፡ ርስኣንየ፡ ኢኀደጉኒ፡ እትፌሣሕ፡ ቦቱ፡ አላ፡ ቀተልዎ፡ እምድኅረ፡ ቅትለት፡ አቡሁ፡ በጕንዱይ፡ መዋዕል፡ በእንተ፡ ስመ፡ እግዚእነ፡ ኢየሱስ፡ ክርስቶስ፨ ወናሁ፡ ይእዜ፡ ተፀዋዕነ፡ ኀበ፡ መርዓ፡ ፩፡ እምአብያጺነ፡ ዘሀገረ፡ ኧስከንድርያ፨ ወእምዝ፡ አውሥአት፡ እግዝእትነ፡ ማርያም፡ እመ፡ ሕይወት፡ ወትቤ፡ ነበረ፡ ሊተ፡ ወልድ፡ ባሕቲቱ፨ ወነሥእዎ፡ እምኔየ፡ በቅንዓት፡ ወሰቀልዎ፡ ዲበ፡ ዕፀ፡ መስቀል፨ ወአውሥአቶን፡ ቴክላ፡ ወትቤ፡ በአማን፡ እግዝእትየ፡ ናሁ፡ ረከበተክን፡ ምንዳቤ፡ ዐቢይ፨ ወባሕቱ፡ እፈቅድ፡ ትንግርኒ፡ እም፡ አይ፡ ሀገር፡ አንትን፨ ወይቤላሃ፡ ንሕነ፡ እምኢየሩሳሌም፡ ሀገረ፡ ኢየሱስ፡ ክርስቶስ፡ ሎቱ፡ ስብሐት፡ ለዓለም፡ አሜን፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

---

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.

A miracle which she performed for Saint Thecla[^1] as she was going to Alexandria to her brother, Abba Paese.

When Saint Thecla arrived at the boat, 

May her prayer and blessing and the mercy of her beloved son be with us unto ages of ages, amen.

[^1]: Thecla and Paese are commemorated on Tāḫśāś 8; not to be confused with Thecla of Iconium, a companion of the Apostle Paul.