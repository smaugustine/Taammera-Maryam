---
title: Thecla
pemm: 211
clavis: 5209
people: [Thecla (martyr), Suryal (angel)]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወትቤላ፡ ለቴክላ፡ እግዝእትነ፡ ማርያም፨ እምድኅረ፡ ወለድክዋ፡ መጽኡ፡ ሐራ፡ ሄሮድስ፡ ከመ፡ ይቅትልዎ፡ ለወልድየ፡ ፍቁር፨ ወአነ፡ ነሣእኪዎ፡ ወጐየይኩ፡ ውስተ፡ ምድረ፡ ግብጽ፨ ወኮነ፡ ወልድየ፡ ንዑሰ፡ ይጠቡ፡ ሐሊበ፡ እምአጥባትየ፨ ወሶበ፡ ተፈጸመ፡ ሎቱ፡ ፴ወ፫፡ ክረምት፡ ነሥእዎ፡ አይሁድ፡ እምኔየ፡ ወሰቀልዎ፡ ዲበ፡ ዕፅ፡ ዝንቱ፡ ኵሉ፡ ሐዘን፡ ኮነ፡ በላዕሌየ፨ ወናሁ፡ ይእዜ፡ ተፀዋዕነ፡ ኀበ፡ መርዓ፡ ዘሀገረ፡ እለስክንድርያ፨ ወንሕነሰ፡ ነሐውር፡ ኀቤሁ፡ ወትቤሎን፡ ቴክላ፡ ለእማንቱ፡ አንስት፡ መኑ፡ ይብልዎ፡ ለዝንቱ፡ ለዘ፡ ተፀዋዕክን፡ ኀበ፡ መርዓሁ፡ እምአይቴ፡ ሀገር፡ ርሕቅት፨ ወትቤላ፡ እግዝእትነ፡ ማርያም፡ ወላዲተ፡ ቃል፡ ንሕነ፡ ነሐውር፡ ኀበ፡ ቤተ፡ ጳውሎስ፡ ሶርያዊ፨ እስመ፡ ውእቱ፡ ገብረ፡ መርዓ፡ ዐቢየ፡ ለፍቁሩ፡ አባ፡ ኤሲ፡ ዘእምሰብእ፡ ቡጺር፨ ወቤላ፡ ቴክላ፡ ኦእግዝእትየ፡ አነ፡ እኅቱ፡ ለአባ፡ ኤሲ፨ ወአውሥአ፡ ሱርያል፡ መልአክ፡ ወይቤላ፡ ንሕነ፡ ነአምረኪ፡ ወነአምሮ፡ ለአቡኪ፡ እምቅድሜኪ፡ ኢኮንኪኑ፡ አንቲ፡ ወለተ፡ ኤልያስ፡ ቢጽነ፡ ወለእመ፡ ኢቀድምነ፡ አእምሮተ፡ እመ፡ ኢኮነ፡ ንጸውረኪ፡ ውስተ፡ ሐመርነ፡ ምስለ፡ እሎን፡ እግዝእታት፡ ክቡራት፨ ወሶበ፡ ሰምዓት፡ ቴክላ፡ ዘንተ፡ ነገረ፡ አፍጠነት፡ ሶቤሃ፡ ይእቲ፡ አመታ፡ ወአውጽአት፡ ኅብስትተ፡ ንጹሐ፡ ወወይነ፡ ሠናየ፡ ወዓሣ፡ ወአቅረበት፡ ቅድሜሆሙ፡ ወሰአለቶሙ፡ ወትቤሎሙ፡ እፈቅድ፡ ትዋህዩ፡ ልብየ፡ ወትምሓኩ፡ ንዴትየ፡ ወትብልዑ፡ እምዝንቱ፡ ስንቅ፡ ዘዓመትክን፨ ወውእቶሙ፡ አርአይዋ፡ በአምሳለ፡ ዘይበልዑ፡ እምውእቱ፡ መብልዕ፨ ወንጽሕትሰ፡ እመ፡ ሕይወት፡ ትብላ፡ ኦቴክላ፡ እስመ፡ አንቲ፡ ገበርኪ፡ ምስሌየ፡ ምሕረተ፡ ዮም፨ ወንሕነ፡ በንግሰት፡ ወአንቲ፡ እምይእዜ፡ ኢተአምሪነ፡ ወንሕነ፡ ይእዜ፡ ንቀውም፡ ምስሌኪ፡ ወምስለ፡ እኁኪ፡ ወወልድኪ፨ ወከማሁ፡ ከመ፡ መላእክት፡ ይብልዋ፡ ዘንተ፡ ነገረ፨ ወትሎሙ፡ ቴክላ፡ ሰረዩ፡ ሊተ፡ አጋእዝትየ፡ እስመ፡ አነ፡ ኢኮንኩ፡ ድሉተ፡ ከመ፡ እስፋሕ፡ እዱየ፡ ወእብላዕ፡ ምስሌክሙ፡ እስመ፡ ኢይደልዎ፡ ለገብር፡ ከመ፡ ይብላዕ፡ ምስለ፡ እግዚኡ፨ ወዝንቱሂ፡ ኮነ፡ በሌሊት፡ ወኢሀሎ፡ ወርኅ፨ እስመ፡ ኮነ፡ ተፍጻሜተ፡ ወርኅ፡ አበቅቴ፡ ወኮነ፡ በዲበ፡ ውእቱ፡ ሐመር፡ ብርሃን፡ ዐቢይ፡ ዘየዐቢ፡ እምብርሃነ፡ ሐሓይ፨ ወአውሥአት፡ ቴክላ፡ ወትቤ፡ ኦእግዝእትየ፡ ማርያም፡ እመ፡ ሕይወት፡ እስመ፡ እግዚእ፡ ኢየሱስ፡ ክርስቶስ፡ ለዘኪሮቱ፡ ሰጊድ፡ ምስለ፡ አርዳኢሁ፡ በውስተ፡ ሐመር፡ ወተሐውከ፡ ላዕሌሆሙ፡ ባሕር፡ ወተንሥአ፡ ሞገድ፡ ወገሠጸ፡ ባሕረ፡ ወኮነ፡ ዘሕነ፡ ዐቢየ፡ በውእቱ፡ ጊዜ፨ ወንሕነ፡ አርዳኢሁ፡ ለውእቱ፨ እስመ፡ ንጽሕት፡ አውጽአት፡ ሙዳየ፡ ዘምሉዕ፡ ዕፍረተ፡ ቅድወ፡ ዘዕፁብ፡ ሤጡ፡ ወክቡር፡ ወዐቢይ፡ ፈድፋደ፡ እስመ፡ ሰብእ፡ ምድር፡ ኢያአምሩ፡ ሤጦ፡ ወኢምሳያጠ፨ ወይእቲ፡ ቀብዓት፡ ቦቱ፡ ሥጋሃ፡ ለቅድስት፡ ቴክላ፡ ኵለንታሃ፨ ወአውሥአት፡ ቴክላ፡ እንዘ፡ ትፈርህ፡ ዐቢየ፡ ወትቤላ፡ ሰረዪ፡ ሊተ፡ ኦእግዝእትየ፡ እስመ፡ አነ፡ ኢኮንኩ፡ ድሉተ፡ ለዝንቱ፡ ዕፍረት፡ ዐቢይ፡ ዘሦጥኪዮ፡ ላዕሌየ፨ ወትቤላ፡ እመ፡ ሕይወት፡ ለእመ፡ ኢአንቲ፡ ድሉት፡ ለዝንቱ፡ ዕፍረት፡ ዐቢይ፡ እመ፡ ኢቀበዕኪ፡ ቦቱ፡ እስመ፡ ዝንቱ፡ አምኀ፡ አምጻእነ፡ ከመ፡ ንቅባዕ፡ ቦቱ፡ እኁኪ፡ አባ፡ ኤሲ፨ ወአውሥአት፡ ቴክላ፡ ወትቤ፡ ምንተኑ፡ ትገብሩ፡ ውስተ፡ ዝንቱ፡ ዕፍረት፡ እስከ፡ ይከውን፡ ከመዝ፡ እስመ፡ አነ፡ ኢርኢኩ፡ ዘከመ፡ ዝንቱ፡ ግሙራ፨ ወትቤላ፡ እግዝእት፡ እመ፡ ሕይወት፡ ኢይካል፡ ይርከበ፡ ለዝንቱ፡ ዕፍረት፡ ወኢመኑሂ፡ ዘእንበለ፡ እለ፡ ተደለዉ፡ በመርዓ፡ ሕይወት፡ ዘወልድየ፨ ወቴክላ፡ ኖመት፡ ንዋመ፡ ጥዑመ፡ እምጠዕመ፡ ዝንቱ፡ ጼና፡ ዕፍረት፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

---

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.



May her prayer and blessing and the mercy of her beloved son be with us unto ages of ages, amen.