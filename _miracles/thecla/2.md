---
title: Thecla
pemm: 1004
clavis: 5912
people: [Thecla (martyr)]
places: [Hermopolis (Egypt)]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወእምዝ፡ ትቤ፡ እግዝእትነ፡ ማርያም፡ አነ፡ ቦእኩ፡ ምእረ፡ ኀበ፡ ደወለ፡ እለ፡ ስሙኒን። ወኮነ፡ ወልድየ፡ ሕፃን፡ ይጠቡ፡ ሐሊበ፡ ወሶበ፡ ተፈጸመ፡ ሎቱ፡ ፴ክረምት፡ ነሥእዎ፡ እምኔየ፡ ወሰቀልዎ፡ ዲበ፡ ዕፅ፡ ወቀተልዎ፡ ናሁ፡ ይእዜ፡ ተጸዋዕነ፡ ኀበ፡ መርዓ፡ ዘሀገረ፡ እለ፡ እስክንድርያ፡ ወንሕነ፡ ነሐውር፡ ኀቤሁ፡ ወትቤሎን፡ ቴክላ፡ መነ፡ ይብልዎ፡ ለዝንቱ፡ ዘጸውዓክን፡ ኀበ፡ መርዓሁ፡ እምአይቴ፡ ሀገር፡ ርኅቅት፨ ወትቤ፡ እግዝእትነ፡ ማርያም፡ ወላዲተ፡ ቃል፡ አምላክ፡ ንሕነ፡ ነሐውር፡ ኀበ፡ ቤተ፡ ጳውሎስ፡ ሶርያዊ፡ እስመ፡ ውእቱ፡ ገብረ፡ መርዓ፡ ዐቢየ፡ ለፍቁሩ፡ አባ፡ ኤሲ፡ ዘእምሰብአ፡ ቡጺር፨ ወትቤሎን፡ ቴክላ፡ ኦእግዝእትየ፡ አነ፡ እዝቱ፡ ለአባ፡ ኤሲ፡ ወወውሥአ፡ ሱርያል፡ መልአክ። ወይቤላ፡ ንሕነ፡ ነአምርኪ፡ ወነአምሮ፡ ለአቡኪ፡ እምቅድሜኪ፡ ኢኮንኪኑ፡ አንቲ፡ ወለተ፡ ኤልያስ፡ ቢጽነ፡ ወለእመ፡ አቅደምነ፡ አእምሮቶ፡ እስመ፡ ኮነኑ፡ ንጽውረኪ፡ ውስተ፡ ሐመርኪ፡ ምስለ፡ እሎን፡ እግዝእታት፡ ቡሩካት፨ ወሶበ፡ ሰምዓት፡ ቴክላ፡ ዘንተ፡ ነገረ፡ አፍጠነት፡ ሶቤሃ፡ ይእቲ፡ ዓመተ። ወአውፅአት፡ ኅብስተ፡ ንጹሕ፡ ወወይነ፡ ሠናየ፡ ወዓሣ፡ ወአቅረበት፡ ቅድሜሆሙ፡ ወሰአለቶሙ፨ ወይቤሎሙ፡ እፈቅድ፡ ከመ፡ ትዋህዩ፡ ልብየ፡ ወትምሐኩ፡ ንዴትየ፨ ወትብልዑ፡ እምዝንቱ፡ ስንቅ፡ ዘዓመትክሙ፡ ወውእቶሙ፡ ዘአርአይዋ፡ በአምጣነ፡ ዘይበልዑ፡ ውእቱ፡ መብልዓ፨ ወንጽሕትሰ፡ እመ፡ ምሕረት፡ ወትቤላ፡ ኦቴክላ፡ እስመ፡ አንቲ፡ ገበርኪ፡ ምስሌነ፡ ምሕረተ፡ ዮም፡ ወንሕነ፡ በንግደትነ፤ ወአንቲ፡ እስከ፡ ይእዜ፡ ኢተአምርነ፡ ወንሕነ፡ ይእዜ፡ ንቀውም፡ ምስሌኪ፡ ወምስሌኪ፡ እኁኪ፡ ወካምሁ፡ መላእክት፡ ይብልዋ፡ ዘንተ፡ ነገረ፤ ወትቤሎሙ፡ ቴክላ፡ ስረዩ፡ ኦአጋእዝትየ፡ እስመ፡ ኢኮንኩ፡ ድሎተ፡ ከመ፡ እስፋሕ፡ እደዊየ፡ ወእብላዕ፡ ምስሌክሙ፡ እስመ፡ ኢይደልዎ፡ ለገብር፡ ከመ፡ ይንበር፡ ወይብላዕ፡ ምስለ፡ እግዚኡ፡ ወዝንቱሂ፡ ኮነ፡ በሌሊት፡ ወኢሀሎ፡ ወርኅ፡ ወርኃ፡ ዓበቅቴ፨ ወኮነ፡ ዲበ፡ ውእቱ፡ ሐመረ፡ ብርሃን፡ ዐቢይ፡ ዘየዐቢ፡ እምብርሃነ፡ ፀሓይ። ወአውሥአት፡ ቴክላ፡ ወትቤ፡ ለእግዝእትነ፡ ኦእመ፡ ሕይወት፡ ለንድግልት፡ ማርያም፡ እስመ፡ አነ፡ ኢርኢኩ፡ ግሙራ፡ ሐመር፡ ዘተሐውር፡ ከመዝ፡ ባሕቲታ፡ ዘእንበለ፡ ሁከት። ወዘከመ፡ ንሕነ፡ ንቡራን፡ ዲበ፡ ምድር፡ ወአደወ፡ ዝንቱ፡ ሀገር፡ ኢይፈቅዱ፡ ከመ፡ የሐድፉ፡ ሐመሮሙ፡ እመካን፡ ውስተ፡ መካን፡ አላ፡ ነፋስ፡ የሀብል፡ ሎሙ፡ ኀበ፡ ዘፈቀዱ፡ ወበእንተዝ፡ አነክር፡ ፈድፋደ። ወካዕበ፡ በእንተ፡ ዕበየ፡ ዝንቱ፡ ብርሃን፡ ዘእሬኢ፡ ይበርህ፡ ላዕሌነ። ወትቤላ፡ እግዝእትነ፡ ማርያም፡ እመ፡ ሕይወት፡ ኢሰማዕኪኑ፡ በውስተ፡ ወንጌል፡ ቅዱስ፡ ኀበ፡ እግዚእ፡ ኢየሱስ፡ ክርስቶስ፡ ለዘክሮቱ፡ ሰጊድ፡ ምስለ፡ አርዳኢሁ፡ በውስተ፡ ሐመር፡ ወተሐውከ፡ ላዕሌሆሙ፡ ባሕር፡ ተምዓ፡ ወተንሥአ፡ መድኅን፡ ወገሠጸ፡ ባሕረ። ወኮነ፡ ዘሕነ፡ ዓቢየ፡ በውእቱ፡ ጊዜ፡ ወንሕነ፡ ይእዜ፡ አርዳኢሁ፡ ለውእቱ፡ ወዘንተ፡ ትቤላ፡ እግዝእትነ፡ ማርያም፡ ድንግል፡ በ፪፡ ለብፅዕት፡ ቴክላ፡ እንዘ፡ ትናዝዛ፡

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

---

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.



May her prayer and blessing and the mercy of her beloved son be with us unto ages of ages, amen.