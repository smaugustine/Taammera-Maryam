---
title: Thecla
pemm: 211
clavis: 5209
people: [Paese (martyr), Thecla (martyr), Paul the Syrian (martyr), Gabriel (archangel), Suriel (archangel)]
places: []
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወእንዘ፡ ተሐውር፡ እግዝእትነ፡ ማርያም፡ ድንግል፡ በ፪፡ ኀበ፡ ከብካበ፡ መርዓሆሙ፡ ወስምዖሙ፡ ለአባ፡ ኤሲ፡ ወቴክላ፡ እንዘ፡ ሀለወት፡ መልዕልተ፡ ባሕር፡ ምስለ፡ መላእክት፡ ገብርኤል፡ ወሱርያል፡ ወምስለ፡ ኤልሳቤጥ፡ ዘመደ፡ እሙ፡ ለዮሐንስ፡ መጥምቅ።

ወወፅአት፡ እግዝእትነ፡ ማርያም፡ ድንግል፡ በ፪፡ ሙዳየ፡ ዘምሉእ፡ ዕፍረት፡ ቅድዉ፡ ዘዕፁብ፡ ሤጡ፡ ዓቢይ፡ ወክቡር፡ ፈድፋደ፡ እስመ፡ ሰብአ፡ ምድር፡ ኢየአምሩ፡ ሎቱ፡ ሤጦ፡ ወኢምስያጥ፡ ወይእቲ፡ ቀብአት፡ ቦቱ፡ ሥጋሃ፡ ለቅድስት፡ ቴክላ፡ ወኵለንታሃ፡ ወአውሥአት፡ ቴክላ፡ እንዘ፡ ትፈርህ፡ ዐቢየ፡ ፍርሀተ። ወትቤላ፡ ስረዪ፡ ሊተ፡ ኦእግዝእትየ፡ እስመ፡ አነ፡ ኢኮንኩ፡ ድሉተ፡ ለዝንቱ፡ ዕፍረት፡ ዓቢይ፡ ዘሦጥኪዮ፡ ላዕሌየ። ወትቤላ፡ እመ፡ ሕይወት፡ ለእመ፡ አንቲ፡ ድሉት፡ ለዝንቱ፡ ዕፍረት፡ እመ፡ ኢቀባእኩኪ፡ እስመ፡ ዘንተ፡ አምኃ፡ አምጻእነ፡ ምስሌኪ፡ ንቅብኦ፡ ቦቱ፡ ለእኁኪ፡ አባ፡ ኤሲ፡ ወአውሥአት፡ ቴክላ፡ ወትቤ፡ ምንትኑ፡ ትገብሩ፡ ውስተ፡ ዝንቱ፡ ዕፍረት፡ እስከ፡ ይከውን፡ ከመዝ፡ ዝንቱ፡ ግሙራ፨ ወትቤላ፡ እግዝእትነ፡ ማርያም፡ እመ፡ ሕይወት፡ ኢይክል፡ ይርከብ፡ ወኢለመኑሂ፡ ለዝንቱ፡ ዕፍረት፡ ዘእንበለ፡ እለ፡ ተደለው፡ ለመርዓ፡ ሕይወት፡ ለወልድየ፡ ወተክለሰ፡ ኖመ፡ ንዋመ፡ ጥዑየ፡ እምጣዕመ፡ ጼና፡ ውእቱ፡ ዕፍረት። ወበሳኒታ፡ ዕለት፡ በጽሑ፡ በጽሑ፡ እንተ፡ ስማ፡ ጠምዋ። ወትቤሎ፡ እግዝእትነ፡ ማርያም፡ ለመልአክ፡ ገብርኤል፡ አቅሞኬ፡ ለሐመር፡ በዝየ፡ እስመ፡ አነ፡ እፈቅድ፡ እዕርግ፡ ውስተ፡ መካን፡ ወሶበ፡ ዓቀማ፡ ለሐመር፡ ሶቤሃ፡ ወወፅኡ፡ ውስተ፡ ይእቲ፡ ሀገር፡ ወነሥኡ፡ ቴክላሃ፡ ምስሌሆሙ፡ ወበጽሑ፡ ኀበ፡ ቤተ፡ መኰንን፡ ይእቲ፡ ሀገር፡ ወነሥኡ፡ ወለቶ፡ ዘ፲ወ፪፡ ክረምታ፡ ወእመ፡ ሕይወት፡ አንበረት፡ እዴሃ፡ ንጽሕተ፡ ዲበ፡ ርእሰ፡ ለይእቲ፡ ሕፃን፡ ወቀብአታ፡ በረከታ፡ እምውእቱ፡ ቅብዕ፡ ንጹሕ፤ ወትቤላ፡ ኦወለትየ፡ አፍጥኒ፡ እቤ፡ ኀበ፡ መርዓሁ፡ ፈጸሙ፡ ከመ፡ ያስተዳልው፡ ለኪ፡ መርአኪ። ወሶበ፡ ኮነ፡ ከመዝ፡ ወፅአት፡ ይእቲ፡ ሕፃን፡ ወወፅኡ፡ እምህየ፡ አፍጢኖሙ፡ ዐርጉ፡ ሐመረ፡ እንተ፡ ሰሚን፡ ወትቤላ፡ ቴክላ፡ ለእግዝእትነ፡ ማርያም፡ ለምንት፡ ነሣእኪያ፡ ለዛቲ፡ ወለት፡ ወኢያእመርኪዮሙ፡ ለአኃዊሃ፡ ወእፎ፡ ትክል፡ ዛቲ፡ ወለት፡ ከመ፡ ትትአገሰ፡ በእንተ፡ አኃዊሃ፡ ወአውሥአታ፡ እግዝእት፡ ወንጽሕት፡ ማርያም፡ ወትቤላ፡ ኢሰማዕኪኑ፡ አንቲ፡ ዘይቤ፡ በወንጌል፡ ቅዱስ፡ ወንጹሕ፡ ዘኢኀደገ፡ አቡሁ፡ ወአኃዊሁ፡ ወአኃቲሁ፡ ወኵሎ፡ ዘቦ፡ ወዘኢጾረ፡ መስቀለ፡ ሞቶ፡ ይተውለኒ፡ ውእቱሂ፡ ኢይደሉ፡ ሊተ፡ ወኮነት፡ ንጽሕት፡ እመ፡ ሕይወት፡ ትትናገር፡ ምስለ፡ ቴክላ፡ በዘ፡ ከመዝ፡ ነገር፡ ወቴክላሰ፡ አየለ፡ ልባ፡ በእንተ፡ እኁሃ፡ አባ፡ ኤሲ፡ ወበእንተ፡ ተፈልጦታ፡ እምወልዳ፡ ንዑስ፡ አብሎንዮስ፡ ወኢትሌቡ፡ ምንተኒ፡ አላ፡ ኮነት፡ ከመ፡ ዘትሬኢ፡ ራእየ፡ በሌሊት፡ እንዘ፡ ትነውም፡ ወውእቶሙ፡ በጽሑ፡ ኀበ፡ አንቀጸ፡ ሀገር፡ እንዘ፡ ይብልዋ፡ ሰርሙኒ፡ ወይእቲ፡ ቅሩብ፡ እምሀገረ፡ እለ፡ እስክንድርያ፡ ወናሁ፡ ባሕር፡ ተለዓለ፡ ዲቤሃ፡ ጥቀ፡ ወትቤሎ፡ እግዝእትነ፡ ማርያም፡ እመ፡ ሕይወት፡ እመ፡ ክርስቶስ፡ በገሥጾ፡ ረሐቁ፡ እምዝንቱ፡ ሀገር፡ በከመ፡ ጽሑፍ፡ ለእመ፡ ተረክበ፡ እምዝንቱ፡ አዕካል፡ ፩ፍሬ፡ እስከ፡ ውእቱ፡ ኢይትኃጐል፡ በበይነ፡ ውእቱ፡ ፍሬ፡ አላ፡ በረከተ፡ እግዚአብሔር፡ ትከውን፡ ውስቴቱ፡ ወቃል፡ ወጽአ፡ እምባሕር፡ እንዘ፡ ይብል፡ ኦእግዝእትየ፡ ማርያም፡ እስመ፡ አልብየ፡ ውሉድ፡ ዝንቱ፡ ሀገር፡ ኢቅጽር፡ ወኢሐጹር፡ ትከልእ፡ ማየ፡ እምኔሃ። ወአውሥአት፡ እግዝእትነ፡ ማርያም፡ ወትቤ፡ ናሁ፡ ተፈጸመ፡ አንሰ፡ እምድኅረ፡ ፱ወርኅ፡ እኤዝዝ፡ ከመ፡ ይሕንፁ፡ ዲቤሃ፡ ሐፁረ፡ ወዐረፍተ፡ ሠናየ፡ ወኢይደቅ፡ እስከ፡ ፫ትውልድ፡ ወውእቶሙ፡ ነገዱ፡ እንተ፡ ሰሜን። ወበሳኒታ፡ ሖረሱ፡ ሐመሮሙ፡ ኀበ፡ ሙራደ፡ ሀገር፡ ዐቀበ፡ ሀገሮሙ፡ ወፅኡ፡ ኅቡረ፡ ውስተ፡ ምድር፡ ወአውሥአት፡ ቴክላ፡ ወትቤ፡ ኦአጋእዝትየ፡ እመ፡ ኮንኩ፡ እፈቅድ፡ ዘያርእየነ፡ ፍኖተ፡ ኀበ፡ ቤተ፡ ጳውሎስ፡ ሶርያዊ፡ ወያጠይቀነ፡ ዜና፡ እኁየ፡ አባ፡ ኤሲ። ወአውሥአታ፡ ድንግል፡ ንጽሕት፡ ወትቤለነ፡ አነ፡ አሐውር፡ ምስሌኪ፡ ኦቴክላ፡ ወአርእየኪ፡ ማኅደረ፡ እኁኪ፡ አባ፡ ኤሲ፡ ወቀደመት፡ ንጽሕት፡ እመ፡ ሕይወት፡ ወቴክላሰ፡ ትትልዋ፡ ሶቤሃ፡ ወበጽሐ፡ ኆኅተ፡ ቤተ፡ ሞቅሕ፡ ዘአባ፡ ኤሲ፡ እኁሃ፡ ውስተ፡ ቤት፡ ኦእመ፡ ሕይወት፡ ኦቴክላ፡ አእመርኪኑ፡ አነ፤ ወአውሥአታ፡ ወትቤላ፡ አልቦ፡ ኦእግዝእትየ። ወትቤላ፡ አነ፡ ማርያም፡ ድንግል፡ በ፪፡ ዘወለድክዎ፡ ለእግዚእ፡ ኢየሱስ፡ ክርስቶስ፡ ሎቱ፡ ስብሐት፡ ዘሰቀልዎ፡ ዲበ፡ ዕፅ፡ ፈቂዶ፡ በእንተ፡ ምሕረቱ፡ ለአዳም፡ አቡነ፡ ትዝምደ፡ እጓለ፡ እመሕያው፡ ብእሲት፡ ዘምስሌየ፡ ካዕበ፡ ኤልሳቤጥ፡ ዘመድየ፡ እሙ፡ ለዮሕንስ፡ መጥምቅ፡ ወእለሰ፡ ምስሌነ፡ ውስተ፡ ሐመር፡ ውእቶሙ፡ ሊቃነ፡ መላእክት፡ ገብርኤል፡ ዜናዊ፡ ወሱርያል፡ ዘይቀውም፡ ቅድመ፡ መንበረ፡ እግዚአብሔር፡ አኃዜ፡ ኵሉ። ወሶበ፡ ሰምዐት፡ ቴክላ፡ ነገረ፡ ድንግል፡ ወድቀት፡ በገጻ፡ ወኮነት፡ ከመ፡ በድን፡ እምፍርሀት። ወድንግልኒ፡ አንሥአታ፡ ወአእተት፡ እምኔሃ፡ ፍርሀተ፡ ትቤላ፡ ተንሥኢ፡ ይእዜ፡ ኦኅሪተ፡ ክርስቶስ፡ ወልድየ፡ ወአምላኪየ፡ ከመ፡ እትናገር፡ ምስሌኪ፡ ንስቲተ። ወበይእቲ፡ ሰዓት፡ ገብአት፡ ላቲ፡ ልባ፡ ወነፍሳ፡ ወተንሥአ፡ ሰዐመት፡ አእጋረ፡ እመ፡ ሕይወት፡ ወትቤላ፡ ንግሥት፡ እንተ፡ በአማን፡ ኢሰማዕኪኑ፡ ወንጌል፡ ቅዱስ፡ ዘይቤ፡ እንትሙ፡ አኮ፡ ዘኀረይክሙኒ፡ አንትሙ፡ አላ፡ አነ፡ ኀረይኩክሙ። ወይእዜኒ፡ ናሁ፡ ጸውዐክሙ፡ ወልድየ፡ እግዚአብሔር፡ ሕያው፡ ወኀረየክሙ፡ ኢታጽሱ፡ ልበክሙ፡ ወኢትፍርሁ። ኩኑ፡ ጽኑዓነ፡ ወተጋደሉ፡ በእንተ፡ ስመ፡ እግዚእክሙ፡ ናሁ፡ አስተዳለወ፡ ለክሙ፡ አክሊላቲክሙ፡ ወመናብርቲክሙ፡ ውስተ፡ ሀገሩ፡ ቅድስት፡ ኢየሩሳሌም፡ ሰማያዊት፡ ወበእንተዝ፡ ቀባእኩኪ፡ ቅብአ፡ ሕይወት፡ ዘይውሕዝ፡ እምታሕተ፡ ተቅዋመ፡ መርጡላ፡ ለድንግል፡ ወናሁ፡ አጽናዕኩ፡ ሥጋኪ፡ ወአዘዝክዎ፡ ለሱርያል፡ መልአክ፡ በትእዛዘ፡ ወልድየ፡ ፍቁር፡ ከመ፡ ይኵን፡ ምስሌክሙ፡ ወያጽንእክሙ። ወይእቀብ፡ ሥጋክሙ፡ እስከ፡ ትፌጽሙ፡ ገድለክሙ፡ በሰላመ፡ እግዚአብሔር፡ አሜን፡ ሰላመ፡ ወልድየ፡ ፍቁር፡ ዘወሀቦሙ፡ ለአርዳኢሁ፡ ንጹሓን፡ ይኵን፡ ምስሌክሙ፡ ወእምዝ፡ እንከ፡ ሰዐመታ፡ ወፈነወታ፡ ወዐርገት፡ ውስተ፡ ሰማይ፡ በስብሐት፡ ዐቢይ፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

---

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.