---
title: "The Assumption of Mary (16 Naḥase)"
pemm: 281
clavis: 5249
general: [Assumption, Naḥase]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

በከመ፡ ተረክበ፡ በመጽሐፈ፡ ስንክሳር፡ አመ፡ ፲ወ፮፡ ለነሐሴ፡ በዛቲ፡ ዕለት፡ ኮነ፡ ዕርገተ፡ ሥጋሃ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ኀበ፡ ሰማይ፨

እስመ፡ እምድኅረ፡ ዕረፍታ፡ ነበሩ፡ ሐዋርያት፡ እንዘ፡ የኀዝኑ፡ ወይቴክዙ፡ በእንተ፡ ተፈልጦታ፡ እምኔሆሙ፨ እስመ፡ እሙንቱ፡ ኮኑ፡ ደክታመ፡ እምኔሃ፡ እስመ፡ እግዚእነ፡ አሰፈዎሙ፡ ከመ፡ ሀለዎሙ፡ ይነጽሩ፡ ኪያሃ፡ በሥጋ፨ ወእንዘ፡ ሀሎ፡ ዮሐንስ፡ ወንጌላዊ፡ ይስብክ፡ ውስተ፡ ሀገረ፡ እስያ፡ አመ፡ ዓሡሩ፡ ወሰዱሱ፡ ለነሐሴ፡ ተመሥጠ፡ በመንፈስ፡ ኀበ፡ ገነተ፡ ትፍሥሕት፨ ወርእዮ፡ ለእግዚእነ፡ ኢየሱስ፡ ክርስቶስ፡ ሎቱ፡ ስብሐት፡ እንዘ፡ ይነብር፡ ኀበ፡ ዕፀ፡ ሕይወት፡ ኀበ፡ ሀለወ፡ ሥጋሃ፡ ለእግዝእትነ፡ ማርያም፡ ወአዘዞሙ፡ ለ፯፡ መላእክት፡ ይጸውዕዋ፡ ለምድር፡ ወይበልዋ፡ ይኤዝዘኪ፡ እግዚአብሔር፡ እግዚእ፡ ኢየሱስ፡ ክርስቶስ፡ ከመ፡ ታውፅኢ፡ ሥጋሃ፡ ለእሙ፡ ንጽሕት፨ ወሶቤሃ፡ ወፅአ፡ ሥጋሃ፡ ለእግዝእትነ፡ ማርያም፡ እምውስተ፡ መቃብር፡ ዘታሕተ፡ ዕፀ፡ ሕይወት፡ ወናዘዛ፨ እግዚእነ፡ ኢየሱስ፡ ክርስቶስ፡ ሎቱ፡ ስብሐት፨ ወይቤላ፡ ንዒ፡ ኀቤየ፡ ኦወላዲትየ፡ ፍቅርት፡ ከመ፡ አዕርጊ፡ ኀበ፡ መንግሥተ፡ ሰማያት፡ ውስተ፡ ትፍሥሕት፡ ዘለዓለም፨ ወሶቤሃ፡ አድነኑ፡ ኵሎሙ፡ ዕፀወ፡ ገነት፡ ወአዕረግዋ፡ መላእክት፡ ወሊቃነ፡ መላእክት፡ ወጻድቃን፨ ወሰገዱ፡ ላቲ፡ ወዳዊትኒ፡ ነቢይ፡ ሰብሐ፡ እንዘ፡ ይብል፡ ወትቅውም፡ ንግሥት፡ በየማንከ፨ በአልባሰ፡ ወርቅ፡ ዑጽፍት፡ ወኁብርት፨ ወነበረት፡ በየማኑ፡ ለወልዳ፡ ወአምላካ፡ በዐቢይ፡ ስብሐት፡ ወዐርገት፡ ውስተ፡ ሰማያት፡ እንዘ፡ ትነብር፡ ዲበ፡ ሠረገላ፡ ኪሩቤል፨ ወተባረከ፡ እምኔሃ፡ ዮሐንስ፡ ወንጌላዊ፡ ወሰገደ፡ ላቲ፡ ወተመይጠ፡ ወወረደ፡ እምሰማይ፡ ወረከቦሙ፡ ለሐዋርያት፡ ጉቡአነ፡ እንዘ፡ ይቴከዙ፡ በእንተ፡ ሥጋሃ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ወነገሮሙ፡ ዮሐንስ፡ ዘከመ፡ ርእየ፡ ወዘከመ፡ አዕረጉ፡ ሥጋሃ፡ ለእግዝእትነ፡ ማርያም፡ ውስተ፡ ሰማይ፡ በዐቢይ፡ ፍስሐ፡ በስብሐት፡ ወበማኅሌት፨ ወሶበ፡ ሰምዑ፡ ሐዋርያት፡ ዘንተ፡ ተከዙ፡ ወኀዘኑ፡ ፈድፋደ፡ በእንተ፡ ዘኢሰምዑ። ወኢርእዩ፡ ዘከመ፡ ርእየ፡ ዮሐንስ፡ ወእንዘ፡ ይቴክዙ፡ ሐዋርያት፨ ወናሁ፡ አስተርአዮሙ፡ እግዚእነ፡ ኢየሱስ፡ ክርስቶስ፡ ሎቱ፡ ስብሐት፨ ወይቤሎሙ፡ ሰላም፡ ለክሙ፡ ኦውሉድየ፡ ለምንት፡ ትቴክዙ፡ በእንተ፡ ሥጋሃ፡ ለእምየ፡ ማርያም፡ ወናሁ፡ አነ፡ ሀሎኩ፡ ከመ፡ አርኢክሙ፡ ኪያሃ፡ ወይትፌሣሕ፡ አልባቢክሙ፨ ወዘንተ፡ ብሂሎ፡ ዐርገ፡ ውስተ፡ ሰማይ፡ በዐቢይ፡ ስብሐት፨ ወነበሩ፡ ሐዋርያት፡ ዓመተ፡ ፍጽምተ፨ ወሶበ፡ ኮነ፡ አመ፡ አሚሩ፡ ለወርኃ፡ ነሐሴ፡ ይቤሎሙ፡ ዮሐንስ፡ ለሐዋርያት፡ ንዑ፡ ንጹም፡ እሎንተ፡ ክልኤተ፡ ሰሙነ፡ ወንስአሎ፡ ለእግዚእነ፡ ወናስተበቍዕ፡ ኀቤሁ፡ ከመ፡ ይረስየነ፡ ድልዋነ፡ ወያርእየነ፡ ሥጋሃ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ እንዘ፡ ትነብር፡ በየማነ፡ ወልዳ፡ ፍቁር፨ ወንትፌሣሕ፡ ባቲ፨ ወጾሙ፡ በከመ፡ ይቤሎሙ፡ ዮሐንስ፡ ወሶበ፡ ኮነ፡ አመ፡ ዓሡሩ፡ ወሱዱሱ፡ ለነሐሴ፡ በከመ፡ ዛቲ፡ ዕለት፡ መሠጦሙ፡ እግዚእነ፡ ክርስቶስ፡ ሎቱ፡ ስብሐት፡ ለኵሎሙ፡ ሐዋርያት፡ ኀበ፡ ሰማያት፨ ወርእይዋ፡ በሥጋሃ፡ ለግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ እንዘ፡ ትነብር፡ በየማነ፡ ፍቁር፡ ወልዳ፡ ወአምላካ፡ በዐቢይ፡ ስብሐት፨ ወስፍሐት፡ እደዊሃ፡ ወባረከቶሙ፡ ለአርድእት፡ ለለ፡ ፩፩፡ ወተፈሥሐ፡ ፈድፋደ፡ ነፍሳቲሆሙ፡ ለአርድእት፡ ወኮነ፡ እግዚእነ፡ ኢየሱስ፡ ክርስቶስ፡ ሎቱ፡ ስብሐት፡ ካህነ፡ ላዕለ፡ ሥጋሁ፡ ቅዱስ፡ ወእስጢፋኖስ፡ ሊቀ፡ ዲያቆናት፡ ተልእከ፡ ምስሌሁ፨ ወዮሐንስ፡ ምስሌሁ፡ ይቤ፡ ቁሙ፡ በፍርሃት። ወኵሎሙ፡ ሐዋርያት፡ ቆሙ፡ በዐውደ፡ ምሥዋዕ፨ ወኮነ፡ ፍሥሐ፡ ዐቢይ፡ በውእቱ፡ ጊዜ፡ ዘኢኮነ፡ ግሙራ፡ ከማሁ፨ ወሶበ፡ ፈጸመ፡ እግዚእነ፡ ቅዳሴ፡ ወሀቦሙ፡ ምሥጢራተ፡ ቅድሳት፨ ወእምዝ፡ ዐርገት፡ እምቅድሜሆሙ፡ እንዘ፡ ትነብር፡ ላዕለ፡ ሠረገላ፡ ኪሩቤል፡ ወይቤላ፡ እግዚእነ፡ ኢየሱስ፡ ክርስቶስ፡ ሎቱ፡ ስብሐት፡ ለእግዝእትነ፡ ማርያም፡ ንግርዮሙ፡ ለውሉድኪ፡ ሐዋርያት፡ ከመ፡ ይስብኩ፡ ውስተ፡ ኵሉ፡ ዐጽናፈ፡ ዓለም፡ ተዝካረ፡ ዕርገትኪ፡ በከመ፡ ዛቲ፡ ዕለት፨ እስመ፡ ኵሉ፡ ዘይገብር፡ ተዝካረኪ፡ አነ፡ እደመስስ፡ ሎቱ፡ ኵሎ፡ ኃጣውኢሁ፡ ወኢይሬኢ፡ እሳተ፡ ግሙራ፡ እስመ፡ ምሕረት፡ ትረክቦ፡ ለኵሉ፡ ነፍስ፡ ዘይትዐቀብ፡ ወይነሥእ፡ ምሥጢራተ፡ ቅድሳት፡ በከመ፡ ዛቲ፡ ዕለት፡ ዝውእቱ፡ ዕርገተ፡ ሥጋኪ፡ ውስተ፡ ሰማይ፨ ወትቤሎ፡ እግዝእትነ፡ ማርያም፡ ኦወልድየ፡ ነዋ፡ ርእዩ፡ በአዕይንቲሆሙ፡ ወሰምዑ፡ በእዘኒሆሙ፡ ወነሥኡ፡ በእደዊሆሙ፨ ወርእዩ፡ መንክራተ፡ ካልአነ፡ ዘየዐቢ፡ እምዝንቱ፡ ወእንዘ፡ ትትናገር፡ ድንግል፡ ዘንተ፡ ነገረ፡ ወሀቦሙ፡ ሰላመ፡ ለሐዋርያት፨ ወተመይጡ፡ ኀበ፡ ደብረ፡ ዘይት፡ ወንሕነኒ፡ ይደልወነ፡ ኦአኃውየ፡ ፍቁራን፡ ከመ፡ ንግበር፡ ተዝካረ፡ ዕርገታ፡ ለእግዝእትነ፡ ማርያም፡ ውስተ፡ ሰማይ፡ በፍሥሐ፡ ወበሐሤት፨ እስመ፡ ይእቲ፡ ትተንብል፡ በእንቲአነ፡ ኵሎ፡ ጊዜ፡ ኀበ፡ ፍቁር፡ ወልዳ፡ እግዚእነ፡ ኢየሱስ፡ ክርስቶስ፡ ሎቱ፡ ስብሐት፡ ለዓለም፨

ወበዛቲ፡ ዕለት፡ ካዕበ፡ ኮነ፡ ፍልሰተ፡ ሥጋሁ፡ ለቅዱስ፡ ጊዮርጊስ፡ ሊቀ፡ ሰማዕታት፡ እምሀገረ፡ ፋርስ፡ ውስተ፡ ቤተ፡ ክርስቲያኑ፡ በልዳ፡ በስብሐተ፡ ዐቢይ፨ እስመ፡ ኀብረ፡ ፍልሰተ፡ ሥጋሁ፡ ምስለ፡ ፍልሰተ፡ ሥጋሃ፡ ለእግዝእትነ፡ ማርያም፡ ወበእንተዝ፡ እለ፡ የአምሩ፡ አፍቅሮቶ፡ ኪያሃ፡ ይሥዕሉ፡ ሥእሎ፡ ምስለ፡ ሥዕላ፡ ከመ፡ ይኩን፡ መርሶ፡ መድኃኒት፡ ለእለ፡ ይተነብሉ፡ በስሙ፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

>*ሰላም፡ እብል፡ ለዘ፡ በማኅፀና፡ ተስእለ፨*
>*ዘሣረረ፡ ምድረ፡ ወዘሰማየ፡ ሰቀለ፨*
>*ማርያም፡ እምድር፡ አመ፡ ተዐርግ፡ ላዕለ፨*
>*ጸዳለ፡ መብረቅ፡ ቅድሜሃ፡ ጸደለ፨*
>*ወበድኅሬሃ፡ ወሀበ፡ ነጐድጓድ፡ ቃለ፨*

>*ሰላም፡ ለኪ፡ ዕፀ፡ ተኣምር፡ ወዜና፨*
>*ዘአስተርአይኪ፡ በሲና፨*
>*በመዐዛ፡ ወልድኪ፡ ቅድው፡ ወበምግባርኪ፡ ጥዑመ፡ ፄና፨*
>*አድማዕኪ፡ ማርያም፡ ወተጸጎኪ፡ ልዕልና፨*
>*ኀበ፡ ኢይክል፡ በጺሐ፡ ሕሊና፨*

>*ሰላም፡ ለሥጋኪ፡ እግዚአብሔር፡ ዘመሠጣ፨*
>*ለነፍስኪ፡ ባቲ፡ እንዘ፡ ይሠውጣ፨*
>*ወለተ፡ ካህናት፡ ማርያም፡ ፈጻሚተ፡ ቃላት፡ የውጣ፨*
>*አዕዳወ፡ ፍቅርኪ፡ በላዕሌየ፡ ይጽዐጣ፨*
>*ዕፍረተ፡ መዐዛ፡ በቅብእ፡ ዘብዙኅ፡ ሤጣ፨*

>*ሰላም፡ ለጊዮርጊስ፡ ተውላጠ፡ ጻማሁ፡ ወሕማሙ፨*
>*እንተ፡ ተለዐለ፡ ሞገሰ፡ ስሙ፨*
>*በፍልሰተ፡ ድንግል፡ ዮም፡ ተቶስሐ፡ ፍልሰተ፡ ዐጽሙ፨*
>*እንዘ፡ ይብል፡ ከመ፡ ጸለየ፡ ኀቤሃ፡ ቀዲሙ፨*
>*ውስተ፡ ፍልሰትኪ፡ ደምርኒ፡ እሙ፨*

----

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.

As is found in the *Synaxary* for the 16th of *Naḥase*:[^1] on this day took place the bodily assumption of Our Lady, the holy twofold Virgin Mary, the Birth-giver of God, to heaven.

After her dormition, the apostles dwelled in sadness and weeping

And on this day, also, took place the translation of the relics of Saint George the great-martyr from the land of Persia to his church in Lydda in great glory, for the translation of his relics was joined with the bodily assumption of Our Lady Mary. On account of this, those who know his love of her paint his icon with hers so that it might be a harbour of salvation for those who intercede in his name.

May her prayer and blessing and the mercy of her beloved son be with us unto ages of ages, amen.

[^1]: August 22