---
title: Anthony
pemm: 226
clavis: 5212
people: [Anthony of Qusqam]
---
ዘከመ፡ ቀብአት፡ በቀብአ፡ በረከት፡ ወፈወሰት፡ እግሪሆሙ፡ ለእንስሳ፨ ይቤ፡ እንጦንስ፡ ዘደብረ፡ ቍስቋም፡ እሙነ፡ እነግር፡ ከመ፡ እግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ህየ፡ ሀለወት፡ አኮ፡ ይእቲ፡ ባሕቲታ፡ ዳእሙ፡ ወልዳ፡ አምላክ፡ ምስሌሃ፨ ወመንበሩ፡ ድልው፡ ማዕከለ፡ ሕዝብ፡ እንዘ፡ ይሬእዩ፡ ኀበ፡ ዘይደልዎሙ፡ ለእለ፡ ይመጽኡ፡ ኀበ፡ ዝንቱ፡ ቤት፡ ዘቍስቋም፨ ኅድጉሰ፡ ባሕቲቱ፡ ዘይርእይዋ፡ አላ፡ ትወፅእ፡ ለቀበላነ፡ ይእቲ፡ ድንግል፡ ወላዲተ፡ አምላክ፡ እንዘ፡ ውስተ፡ እዴሃ፡ ንዋይ፡ ምስለ፡ ቅብእ፡ ዘባረኮ፡ በዓለ፡ ኵሉ፡ በረከታት፤ ዘውእቱ፡ እግዚእነ፡ ኢየሱስ፡ ክርስቶስ፡ እንዘ፡ ትፈቅድ፡ ትቅብአነ፡ በቅብአ፡ በረከት፡ ወትረክበነ፡ ጽዑናኒነ፡ ዲበ፡ እንስሳ፡ በተመክሆ፡ ወበትዝኅርት፨ ወበዕረፍተ፡ ሥጋ፡ ወትራእዮሙ፡ ድንግል፡ ወላዲተ፡ አምላክ፡ ለእሉ፡ እንስሳ፡ ዘከመ፡ ፃመዉ፡ እምእለ፡ ይቀሥፍዎሙ፡ ወትቀብኦሙ፡ እንከ፡ እገሪሆሙ፡ ለእንስሳ፨ እግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ርኅርኅተ፡ ልብ፡ በቅብአ፡ በረከት፡ ወትፌኑ፡ ዲቤሆሙ፡ ቡራኬ፡ ለእንስሳ፡ እንስሳ፡ እለ፡ አልቦሙ፡ ልብ፨ እፎ፡ መድምም፡ ኦእግዝእትየ፡ ማርያም፡ ዜና፡ ኂሩትኪ፡ ዘአልቦ፡ መስፈርት፡ ዘትገብሪ፡ በላዕለ፡ ኃጥኣን፡ ወዘማውያን፡ ወበላዕለ፡ ጽሩዓን፡ ወህካያን፡ ብፁዓን፡ እለ፡ አእመሩ፡ ጣዕመኪ፡ ወእለ፡ ይነብሩ፡ በድቅርኪ፡ እስመ፡ ኵልነ፡ ነሐዩ፡ ብኪ፨ ብፁዕ፡ ዘዴገነ፡ ኪያኪ፡ በኵሉ፡ ልቡ፡ ወበኵሉ፡ ኀይሉ፡ ወበኵሉ፡ ነፍሱ፨ ይርከብ፡ ረድኤተኪ፨

----

Anthony of Mount Qusqam said, “I shall tell of how our mother, Our Lady the holy twofold Virgin Mary, Mother of God, dwelt here, not alone, but with her son, God, who was with her. 