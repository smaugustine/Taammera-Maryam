---
title: Anthony
pemm: 227
clavis: 5213
people: [Anthony of Qusqam]
---

ይቤ፡ እንጦንስ፡ ዘደብረ፡ ቍስቋም፡ ተስእልክዋ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ እንዘ፡ እብል፡ በእንተ፡ ምንት፡ ቀባእኪ፡ እገሪሆሙ፡ ለእንስሳ፡ እምቅድመ፡ ሰብእ፨ ወአውሥአተኒ፡ ወትቤለኒ፡ አነ፡ ፈታሕኩ፡ በጽድቅ፡ እስመ፡ ወልድየ፡ ፍቁር፡ አድኃኖሙ፡ ለሰብእ፡ እምድካም፡ ወሶበሂ፡ ይደክሙ፡ የዓርፉ፡ በፍኖት፨ ወለእንስሳሰ፡ ሶበ፡ ይደክሙ፡ ይዌስክዎሙ፡ ቅሥፈተ፡ ወኢኮነ፡ ፩ዕለተ፡ በዘይገብሩ፡ ከመዝ፡ በኵሉ፡ ጊዜ፨ ወእሙንቱሰ፡ እንስሳ፡ እለ፡ ይጸውሩ፡ ድካሞሙ፡ ወለጽዑናንኒ፡ አልቦ፡ ዕቅፍት፡ ላዕሌሆሙ፡ ዐቢይ፡ ውእቱ፡ ዕሤቶሙ፡ ለእለ፡ የሐውሩ፡ በእገሪሆሙ፡ እስመ፡ አነሂ፡ መጻእኩ፡ ኀበ፡ ዝየ፡ እንዘ፡ አሐውር፡ በእገርየ፡ ወእጸውሮ፡ ለፍቁር፡ ወልድየ፨ ወኢተጽዕንኩ፡ በእንተ፡ ዕበየ፡ ኑኃ፡ ፍኖት፡ እምኢየሩሳሌም፡ እስከ፡ በጻሕኩ፡ ኀበ፡ ዝንቱ፡ ቤት፡ ምዝቡር፡ ወኀደርኩ፡ ውስቴቱ፡ እስመ፡ አፍቀርክዎ፡ ፈድፋደ፡ እምኵሉ፡ አጽራሐ፡ ነገሥት፡ ወአነ፡ እሬስዮ፡ ነባሬ፡ እስከ፡ ለዓለም፡ እንዘ፡ ኵሉ፡ አሕዛበ፡ ምድር፡ ይገንዩ፡ ሎቱ፤ ወኢይረክቦ፡ ሙስና፡ እስከ፡ ማኅለቅተ፡ ዓለም፡ ዳዕሙ፡ ውእቱ፡ ይትዌሰክ፡ ክብረ፨ ወበደኃሪሰ፡ አዝማን፡ ይትጋብኡ፡ ኀቤሁ፡ ኵሉ፡ ሕዝብ፡ እምበሐውርት፡ ወአህጉር፡ ወሀገር፡ ንስቲት፡ ዘ፫ሰብእ፡ ይበጽሑ፡ ወይነሥሑ፡ ሥርየተ፡ ኃጣውኢሆሙ፡ እስመ፡ ከመዝ፡ ፈቃዱ፡ ለፍቁር፡ ወልድየ፨ ወዘንተ፡ ሶበ፡ ትቤለኒ፡ እግዝእትነ፡ ድንግል፡ ተሠወረት፡ እምኔየ፡ አነ፡ እንጦንስ፡ ቀሲስ፨ ርኢኩ፡ ወሰማዓኩ፡ ዘንተ፡ እምአፉሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ እሙ፡ ለእግዚእየ፡ እግዚአብሔር፡ ሰማዕትየ፡ ከመ፡ ኢያንተጉ፡ እምኔሁ፡ ወኢወሰኩ፡ ዲቤሁ፡ እምኔሁ፡ ነገር፡ አነ፡ ቀሲስ፡ እንጦንስ፨

ሰማዑኬ፡ ኦደቂቀ፡ ወንጌል፡ ፍቁራኒሁ፡ ለእግዚአብሔር፡ እለ፡ ትጽሕቁ፡ ለገቢረ፡ በዓላቲሃ፡ ወለውዳሴሃ፡ ወለማኅሌታ፡ እስመ፡ ታሣረረ፡ በአልባቢክሙ፡ መሠረተ፡ ዝክራ፨ ዘከመ፡ ፈትሐት፡ ለእንስሳ፡ እለ፡ መጽኡ፡ ኀበ፡ ደብረ፡ ቍስቋም፨

----

