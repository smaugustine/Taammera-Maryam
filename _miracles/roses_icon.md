---
title: Roses for Icon
pemm: 153
clavis: 3596
---
ተአምሪሃ፡ ለእግዝእትነ፡ ድንግል፡ በ፪፡ ማርያም፡ ወላዲተ፡ አምላክ። ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨
ወሀለወት፡ አሐቲ፡ ቤተ፡ ክርስቲያን፡ በአሐቲ፡ ሀገር፡ በስማ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ወሀሎ፡ ህየ፡ ሥዕላ፡ ዘሥዑል፡ በልብስ፨
ወሀሎ፡ አሐዱ፡ ብእሲ፡ ዘሠናይ፡ ግዕዙ፡ ወይትአመና፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ በጥቡዕ፡ ልብ። ወይነሥእ፡ ፶ጽጌ፡ ረዳ፡ ወይሰክዕ፡ በለይ፡ ወያስተኤድም፡ ዲበ፡ ሥዕላ። ወእንዘ፡ ይገብር፡ ከመዝ፡ ኀልቀ፡ መዋዕለ፡ ጽጌ፡ ረዳ፨
ወውእቱ፡ ብእሲ፡ በጽሐ፡ አሐተ፡ ዕለተ፡ በከየ፡ ኀበ፡ ሥዕላ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ እንዘ፡ ይብል፡ ኦእግዝእትየ፡ አኀፍር፡ ቀዊመ፡ ቅድሜኪ፡ በእንተ፡ ዘአልብየ፡ ጽጌ፡ ረዳ፡ እስመ፡ ኢኮነ፡ ጊዜሁ፡ ወናሁ፡ እብለኪ፡ ህየንተ፡ ጽጌ፡ ረዳ፡ ሰላመ፡ መልአክ፡ ሰላም፡ ለኪ፡ ፶ጊዜ፡ ለለሰዐቱ፡ ወነበረ፡ ከማሁ። ወእምድኅሬሁ፡ አዕረፈ፡ በክብር፡ ወቀበርዎ፡ ወእምድረ፡ ፫ወርኅ፡ በቈለ፡ ውስተ፡ መቃብሩ፡ ጽጌ፡ ረዳ፡ ወጽሑፍ፡ ውስተ፡ ጽጌሁ፡ ዘይብል፡ ሰላመ፡ መልአክ፡ ዘይብል፨
ወከረይዋ፡ ዘእንበለ፡ ይጕድእዋ፡ ወረከቡ፡ ሥረዊሃ፡ ትኩል፡ ውስተ፡ ልቡ፡ ወውስተ፡ አፉሁ፡ ሠረፀ፡ አዕጹቂሃ፨
ወኵሉ፡ ዘርእዩ፡ አንከሩ፡ ወአእመሩ፡ ከመ፡ ውእቱ፡ ድኅነ፡ በጸሎታ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨
ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨