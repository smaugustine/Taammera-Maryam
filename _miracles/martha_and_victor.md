---
title: How Martha Conceived Her Son Victor
pemm: 58
clavis: 3644
people: [Martha, Diocletian (emperor), Basilides (son of the emperor), Germanus, Victor (martyr)]
places: [Antioch (Syria)]
---
ተአምሪሃ፡ ለእግዝእትነ፡ ቅድስት፡ ድንግል፡ በ፪ማርያም፡ ወላዲተ፡ አምላክ፨ ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

ወሀለወት፡ አሐቲ፡ ብእሲት፡ ፈራኂተ፡ እግዚአብሔር፡ መፍቀሪተ፡ ነዳያን፡ ወመፍቀሪተ፡ ምጽዋት፡ ወጻድቃን። ወሥርጉት፡ በኵሉ፡ ምግባረ፡ ሠናይ፡ በጾም፡ ወበጸሎት፡ ዘስማ፡ ማርታ፡ እምሔወ፡ ዚአሃ፡ ንጉሠ፡ ምሥራቅ፡ ወአቡሃኒ፡ ወልደ፡ ንጉሠ፡ ምሥራቅ፡ ውእቱ። ወስሙ፡ ፋሲለደስ፨ ወነገደት፡ ምስለ፡ አቡሃ፡ እምሥራቅ፨ ወበጽሐት፡ ብሔረ፡ አንጾኪያ፨ ወእንዘ፡ ንጉሠ፡ አንጾኪያ፡ ዲዮቅልጥያኖስ፡ በውእቱ፡ መዋዕል፡ እንዘ፡ ሀሎ፡ በርትዕት፡ ሃይማኖት፡ ዘእንበለ፡ ይክሐዶ፡ ለክርስቶስ፨ ወነበረት፡ ህየ፡ ምስለ፡ አቡሃ፡ ፋሲለደስ፡ ወሞተ፡ አቡሃ፡ በህየ፨

ወእምድኅረ፡ ሞተ፡ አቡሃ፡ አስተዋሰባ፡ ንጉሥ፡ ዲዮቅልጥያኖስ፡ ለማርታ፡ ወለተ፡ ፋሲለደስ፡ ለኅርማኖስ፡ መኰንን፡ ዐቢይ፡ ዘውእቱ፡ ራብዖሙ፡ እምእለ፡ ይነብሩ፡ በየማነ፡ ንጉሥ፡ ወአልቦ፡ ላዕሌሁ፡ ምሕረት፨ ወማርታሰ፡ ብእሲቱ፡ ፈራሂተ፡ እግዚአብሔር፡ ይእቲ፡ ወትምህር፡ ወትሁብ፡ ምጽዋተ፡ ለኵሉ፡ እንዘ፡ ኢየአምር፡ ማርታ፡ ኅርማኖስ፡ ወኃጥአት፡ ማርታ፡ ውሉደ፡ ወትፈቅድ፡ ትርከብ፨

ወአሐተ፡ ዕለተ፡ ሖረት፡ ኀበ፡ ቤተ፡ ክርስቲያን፡ ትቅረብ፡ ቍርባነ፨ ወሖረት፡ ኀበ፡ ሥዕላ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨ ወሰአለት፡ እንዘ፡ ትብል፡ ኦእግዝእትየ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ ሀብኒ፡ ወልደ፡ ዘያፈቅሮ፡ ለወልድኪ፡ ኢየሱስ፡ ክርስቶስ፨ ወዘቦ፡ ላዕሌሁ፡ ምሕረተ፡ እግዚአብሔር፨ ወእመሰ፡ ይከውን፡ ከመ፡ አቡሁ፡ ዘአልቦ፡ ምሕረተ፡ ወኢርኅራኄ፡ ወዘኢያፈቅሮ፡ ለኢየሱስ፡ ክርስቶስ፡ ወልድኪ፡ ኢተሀብኒ፡ ወልደ፡ ወዕፅዊ፡ ማኅፀንየ፨

ወይእቲ፡ ሥዕላ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፡ አድነነት፡ ርእሳ፡ ከመ፡ ዘኦሆ፡ ይብል፨ ርእዩኬ፡ ፍቁራንየ፡ ትሕትናሃ፡ ለእመ፡ መለኮት፡ አልቦ፡ ዘየአብያ፡ እምታሕተ፡ እግዚአብሔር፡ አድነነት፡ ወአጽነነት፡ ርእሳ፡ ቅድመ፡ ብእሲት፡ እስመ፡ መፍቀሪተ፡ ትሑታን፡ ይእቲ፡ ወጸላኢተ፡ ዕቡያን፨ ኃሣር፡ ውእቱ፡ ሶበ፡ ያቴሕቱ፡ ርእሶሙ፡ መኳንንተ፡ ዝ፡ ዓለም፡ ለነዳያን፨ ወሶበሂ፡ ይትናገሩ፡ ለእመ፡ ይትናገርዎሙ፡ ሠናየ፨ ወእግዝእትነሰ፡ ንግሥተ፡ ኵሉ፡ ዓለም፡ አድነነት፡ ርእሳ፡ ቅድመ፡ ብእሲት፡ ሶበ፡ ጸለየት፡ ቅድመ፡ ሥዕላ፡ እምብዝኃ፡ አፍቅሮታ፡ ሰብአ፨ እስመ፡ ታፈቅሮሙ፡ ሰብአ፡ ለእለ፡ ይስእልዋ፡ ወይጼልዩ፡ ኀቤሃ፡ በእንተ፡ ኵሉ፡ ትካዞሙ፡ ትትራኃራኅ፡ ሎሙ፡ ወትስእል፡ ምሕረተ፡ ኀበ፡ ወልዳ፡ እንበለ፡ ጽርዓት፡ በእንቲአሆሙ፡ እስመ፡ መዝገበ፡ ሣህል፡ ይእቲ፡ ወመድኃኒተ፡ ኵልነ፡ ክርስቲያን፨ ላቲ፡ ይደሉ፡ ስብሐት፡ ወሰጊድ፡ እምሰማያዊያን፡ ወእምድራዊያን፨ ለእመ፡ እግዚአብሔር፡ ፈጣሬ፡ ፍጡራን፨ ወማርታሰ፡ ሶበ፡ ጸለየት፡ ኀበ፡ ሥዕላ፡ ፀንሰት፡ ወወለደት፡ ወልደ፡ አመ፡ ዐሠርቱ፡ ወሰለሥቱ፡ ለወርኃ፡ የካቲት፡ ወሰመየቶ፡ ስሞ፡ ፊቅጦር፡ ዘበትርጓሜሁ፡ አሰሰለ፡ ኀዘንየ፡ ብሂል፨ ወሶበ፡ ሰምዓ፡ ዲዮቅልጥያኖስ፡ ንጉሥ፡ ከመ፡ ወለደት፡ ወልደ፡ ማርታ፡ እምኅርማኖስ፡ ተፈሥሐ፡ ወፈነወ፡ ላቲ፡ ብዙኃ፡ ወርቀ፡ ወብሩረ፡ ወአልባሰ፡ ክቡረ፡ ወመልአከ፡ እግዚአብሔር፡ አውረደ፡ ሎቱ፡ ልብሰ፡ ወርቅ፡ እምሰማይ፡ ለፊቅጦር፡ ሕፃን፡ ዘተወልደ፡ ብስእለታ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨ ወማርታሰ፡ ወሰደቶ፡ ለወልዳ፡ ኀበ፡ አባ፡ ቴዎድሮስ፡ ሊቀ፡ ጳጳሳት፡ ያጥምቆ፡ ጥምቀተ፡ ክርስትና፨ ወሶበ፡ ሰምዓ፡ ዲዮቅልጥያኖስ፡ ከመ፡ ወሰደቶ፡ ማርታ፡ ለወልዳ፡ ከመ፡ ያጥምቅዎ፡ ይቤላ፡ ለብእሲቱ፡ ንግሥት፡ ሑሪኬ፡ አንቲኒ፡ ምስሌሃ፡ ከመ፡ ይኩና፡ ክብረ፨ ወሖረት፡ ወቦኡ፡ ክልኤሆን፡ ውስተ፡ ቤተ፡ ክርስቲያን። ወአባ፡ ቴዎድሮስ፡ ሊቀ፡ ጳጳሳት፡ አጥመቆ፡ ለፊቅጦር፡ ሕፃን፡ ወአንበረ፡ እዴሁ፡ ዲበ፡ ርእሱ፡ ወባረኮ፡ እንዘ፡ ይብል፡ ኢየሱስ፡ ክርስቶስ፡ ዘአንበረ፡ እዴሁ፡ ዲበ፡ ርእሶሙ፡ ለሕፃናት፨ ወባረኮሙ፡ ለይባርክ፡ ኦወልድየ፡ ፊቅጦር፨ ወሶበ፡ ሰምዓት፡ ንግሥት፡ ቡራኬ፡ ወስብሐተ፡ ወክብረ፡ ዘተገብረ፡ ለሕፃን፡ ፊቅጦር፡ አኃዘ፡ ቅንዓት፡ ወመልዓ፡ ላዕሌሃ፡ ቍጥዓ፡ መዓት፡ ወነሥአቶ፡ ለሕፃን፡ ወወገረቶ፡ ውስተ፡ ጸፍጸፈ፡ ቤተ፡ ክርስቲያን፡ ከመ፡ ትቅትሎ። ወወፅአት፡ እምቤተ፡ ክርስቲያን፡ ንግሥት፡ ወሖረት፡ ወመሰሎሙ፡ ለሕዝብ፡ ዘሞተ፡ ሕፃን፨ ወነሥአቶ፡ ማርታ፡ ለሕፃን፡ ወልዳ፡ ወጾረቶ፡ በእደዊሃ፡ ወአቅረበቶ፡ ኀበ፡ ሥዕለ፡ እግዝእትነ፡ ማርያም፡ ወትቤ፡ ኦእግዝእትየ፡ ቅድስት፡ ድንግል፡ በ፪፡ ማርያም፡ ዘአንቲ፡ ወሀብክኒ፡ ወልደ፡ አቅረብኩ፡ ለኪ፡ ናሁ፡ ኪያሁ፡ ብፅአተ፡ ንሥኢዮ፡ ወውእተ፡ ጊዜ፡ ገብአት፡ መንፈሱ፡ ፍጡነ፡ ለሕፃን፡ ወተከሥተ፡ አዕይንቲሁ፨ ወሶቤሃ፡ ተፈሥሐት፡ ማርታ፡ እሙ፡ ወተፈሥሑ፡ ኵሉ፡ ሕዝብ፡ ወአእኰትዎ፡ ለእግዚአብሔር፡ ወማርታሰ፡ ነሥአት፡ ወልዳ፡ ወተመጠወት፡ ቍርባነ፡ ወአተወት፡ ቤታ፡ ምስለ፡ ወልዳ፨ ወሶበ፡ በጽሐ፡ ውእቱ፡ ሕፃን፡ በአምጣነ፡ ትምህርት፡ ወሀብዎ፡ ለመምህር፡ ወተምህረ፡ ኵሎ፡ መጻሕፍተ፡ ነቢያት፡ ወሐዋርያት፡ ወትርጓሜሆሙ። ወኵሎ፡ ጥበበ፡ ወትግሣጸ፨ ወእንዘ፡ ሕፃን፡ ውእቱ፡ ፊቅጦር፡ ኮነ፡ ምፍቀሬ፡ ቤተ፡ ክርስቲያን፡ ወመፍቀሬ፡ ጾም፡ ወጸሎት፡ ወይገብር፡ ብዙኃ፡ ሠናያተ፡ ለአብያተ፡ ክርስቲያናት፡ ለነዳያን፡ ወለምስኪናን፡ ወያፈቅርዎ፡ ኵሉ፡ ሰብእ፨ ወአበየ፡ አውስቦ፡ ወሐይወ፡ በድንግልና፨ ወሶበ፡ ክሕዶ፡ ለክርስቶስ፡ ዲዮቅልጥያኖስ፡ ንጉሥ፡ ኮነ፡ ሰማዕተ፡ በውእቱ፡ አዝማን፡ ብፁዕ፡ ፊቅጦር። ወተቀጸላ፡ አክሊለ፡ ድንግልና፡ ወስምዕ፡ በጸሎታ፡ ለእግዝእትነ፡ ቅድስት፡ ድንግል፡ በ፪፡ ማርያም፡ ወላዲተ፡ አምላክ፨ ርእዩኬ፡ ፍቁራንየ፡ ዕበያ፡ ወክብራ፡ ወልዕልናሃ፡ ለእግዝእትነ፡ ማርያም፡ ወአቅሮታ፡ ሰብአ፡ ወአስተምህርቶኣ፡ በእንቲአነ፡ እንበለ፡ ፅርዓት፡ ለነዳያን፡ ወለአብዕልት፡ ለነገሥት፡ ወለመኳንንት፡ ለካህናት፡ ወለሕዝብ። ወለኵሉ፡ ነፍስ፡ ትስእል፡ ስርየተ፡ ኃጢአቶሙ፡ ወለፈጽሞ፡ መፍቅዶሙ፡ ወትካዞሙ፨ ዳኅና፡ ወሰላመ፡ በእትነ፡ ሕይወቶሙ፡ ሰአላታ፡ ማርታ፡ ከመ፡ ተሀባ፡ ወልዳ፡ ሐወጸታ፡ በምሕረተ፡ ፍቁር፡ ወልዳ፡ ወወሀበታ፡ ፊቅጦርሃ፨ ወሶበሂ፡ ሞተ፡ አንሥአት፡ ላቲ፡ ሶበ፡ ጸለየ፡ ኀበ፡ ሥዕላ፡ ወአሠርገወቶ፡ በብርሃነ፡ ድንግልና፡ ወአብጽሐቶ፡ ኀበ፡ ከዊነ፡ ስምዕ፨ ወአውረሰቶ፡ መንግሥተ፡ ሰማያት፨

ጸሎታ፡ ወበረከታ፡ ወምሕረተ፡ ፍቁር፡ ወልዳ፡ የሀሉ፡ ምስሌነ፡ ለዓለመ፡ ዓለም፡ አሜን፨

----

A miracle of Our Lady, the holy twofold Virgin Mary, the Birth-giver of God. May her prayer and blessing and the mercy of her beloved son be with us unto ages of ages, amen.

There was a certain God-fearing woman, a lover of the poor and a lover charity and the righteous. She was adorned in all her good deeds, in fasting, and in prayer. Her name was Martha. Her grandfather was the Eastern Emperor and her father was the son of the Eastern Emperor named Basilides. She journeyed with her father from the east and arrived in the land of Antioch. In those days, the ruler of Antioch was Diocletian and he was in the right faith, not rejecting Christ. Martha lived there with her father Basilides and he died there.

After her father died, the Emperor Diocletian arranged to marry Martha, daughter of Basilides, to Germanus, who was an important governor, one of the four who sit at the right side of the Emperor, but who did not have mercy. Martha, his wife, was God-fearing and studied and gave alms to everyone while Germanus did not know Martha. But Martha lacked a son and wanted to have one.

One day, she went to church and approached the Eucharist. She went to the icon of Our Lady, the holy twofold Virgin Mary, the Birth-giver of God and supplicated her, saying, "O my Lady, holy twofold Virgin Mary, the Birth-giver of God, grant me a son who loves your son, Jesus Christ, and who has the mercy of the Lord in him. But if he will be like his father, who has no mercy and is not compassionate and does not love Jesus Christ, your son, then do not grant me a son and close up my womb."

And this icon of Our Lady, the holy twofold Virgin Mary, the Birth-giver of God, bowed its head, so that it can be said, "See, my beloved, the humility of the Mother of God ... and she bowed her head before the woman for she is a lover of the humble and an opponent of the arrogant. 

May her prayer and blessing and the mercy of her beloved son be with us unto ages of ages, amen.